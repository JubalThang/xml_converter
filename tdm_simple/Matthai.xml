
		<CHAPTER cnumber="1">
			<VERS vnumber="1"> Abraham’ suan David, David’ suan Jesuh Khrih’ khang ciaptehna hih bang ahi hi.</VERS>
			<VERS vnumber="2"> Abraham ta Isaac, Isaac ta Jakob, Jakob ta Judah le a sanggamte ahi uh hi.</VERS>
			<VERS vnumber="3"> Judah ta Perez le Zerah hi a, Tamar tawh a neih a ta ahi uh hi. Perez ta Hezron, Hezron ta Ram,</VERS>
			<VERS vnumber="4"> Ram ta Amminadab, Amminadab ta Nahshon, Nahshon ta Salmon,</VERS>
			<VERS vnumber="5"> Salmon ta Boaz, Rahab tawh a neih a ta ahi hi. Boaz ta Obed, Ruth tawh a neih a ta ahi hi. Obed ta Jessi,</VERS>
			<VERS vnumber="6"> Jessi ta kumpi David ahi hi.David ta Solomon, Uriah’ zi Bathsheba tawh a neih pen ahi hi.</VERS>
			<VERS vnumber="7"> Solomon ta Rehoboam, Rehoboam ta Abijah, Abijah ta Asa,</VERS>
			<VERS vnumber="8"> Asa ta Jehoshafat, Jehoshafat ta Joram, Joram ta Uzziah,</VERS>
			<VERS vnumber="9"> Uzziah ta Jotham, Jotham ta Ahaz, Ahaz ta Hezekiah,</VERS>
			<VERS vnumber="10"> Hezekiah ta Manasseh, Manasseh ta Amon, Amon ta Josiah,</VERS>
			<VERS vnumber="11"> Josiah ta Jekhoniah le a sanggamte hi a, Babylon gamah Israel mite salin a kipaipih hun pawlin a suak ahi uh hi.</VERS>
			<VERS vnumber="12"> Jekhoniah ta Shealtiel, Shealtiel ta Zerubbabel,</VERS>
			<VERS vnumber="13"> Zerubbabel ta Abiud, Abiud ta Eliakim, Eliakim ta Azor,</VERS>
			<VERS vnumber="14"> Azor ta Zadok, Zadok ta Akhim, Akhim ta Eliud,</VERS>
			<VERS vnumber="15"> Eliud ta Eleazer, Eleazer ta Matthan, Matthan ta Jakob,</VERS>
			<VERS vnumber="16"> Jakob ta Josef hi a, Josef pen Khrih a kici Jesuh’ nu Mary’ pasal ahi hi.</VERS>
			<VERS vnumber="17"> Hih bang ahih manin Abraham panin David ciang dong khang sawm le li pha a, David panin Babylon gamah salin a kipaikhiatpih dong khang sawm le li mah pha a, Babylon gamah salin a kipaikhiatpih a kipanin Khrih a suah hun ciang dong khang sawm le li mah a pha hi.</VERS>
			<VERS vnumber="18"> Jesuh Khrih a hong suahna zia hih bang ahi hi. Mary pen Josef adingin zuthawl piaksa hi a, ahi zongin a kiteen taktak ma-un Kha Siangtho in amah a gaisakna thu Mary in a thei hi.</VERS>
			<VERS vnumber="19"> A lawmpa Josef pen a manin a gamta nuam mi khat ahih manin a lawmnu maizumsak nuam lo a, kuama theih lohin maksim dingin a ngaihsun hi.</VERS>
			<VERS vnumber="20"> Ahi zongin hih bangin thu a ngaihsut laitakin a mang sungah Topa’ vantungmi khat hong kilang a, “David suan Josef aw, Mary sunga nau pen Kha Siangtho in a gaisak ahih manin amah teenpih ngamlah kei in.</VERS>
			<VERS vnumber="21"> Amah in tapa khat hong nei dinga, tua tapa in ama mite a mawhna uh panin hon khia ding ahih manin ama min dingin Jesuh na phuak ding hi,” ci-in thu a gen hi.</VERS>
			<VERS vnumber="22"> Topa in kamsangpa tungtawnin a gensa thu a tun theih nadingin hih thute a piang ahi hi. Tua a genna-ah,</VERS>
			<VERS vnumber="23"> “Nungak khat gai-intapa khat nei dinga,ama min dinginEmmanuel kiphuak ding hi,”ci hi. Emmanuel a khiatna in, eite tawh Pasian hong omkhawm hi, a cihna ahi hi.</VERS>
			<VERS vnumber="24"> Josef zong a khanlawh ciangin Topa’ vantungmi’ sawl bangin a zi a la hi.</VERS>
			<VERS vnumber="25"> Ahi zongin tua tapa a suah hun dongin a zi luppih lo a, a suah ciangin a min dingin Jesuh a phuak hi.</VERS>
		</CHAPTER>
		<CHAPTER cnumber="2">
			<VERS vnumber="1"> Herod in Judea gamah kumpi a sep hun laitakin tua gam sung Bethlehem khua-ah Jesuh a suak hi. A suah khit phetin aksi thu lamsang a siam mi pawlkhat, nisuahna lam panin Jerusalem-ah hong tung uh a,</VERS>
			<VERS vnumber="2"> “Jew mite’ kumpi ding ahi naungek a hong suak pen koi lai-ah om ahi hiam? Nisuahna lam pan ama aksi hong suah ciangin ka mu uh a, amah a bia dingin a hong pai ka hi uh hi,” hong ci uh hi.</VERS>
			<VERS vnumber="3"> Kumpi Herod in hih thu a zak ciangin lamdangsa mahmah a, Jerusalem khuami khempeuh in zong lamdang a sa ciat uh hi.</VERS>
			<VERS vnumber="4"> Tua ahih manin Herod in siampi liante le Thukham hilh siate khempeuh kaikhawm a, “Koi lai-ah Khrih suak ding ahi hiam?” ci-in a dong hi.</VERS>
			<VERS vnumber="5-6"> Amaute in, “Kamsangpa in a lai gelhna sungah,‘Judah gamah a omBethlehem khua aw,ka mi Israel-te a uk dinginnangma sung panin ukpa khathong piang ding ahih maninJudah gam a uk khuate lakaha neu na hi het kei hi,’ci ahih manin Judea gam sung Bethlehem khua-ah suak ding hi,” ci-in a dawng uh hi.</VERS>
			<VERS vnumber="7"> Tua ciangin Herod in tua mipilte samsim a, aksi a kilat hun teltakin a dot khit ciangin,</VERS>
			<VERS vnumber="8"> Bethlehem khua-ah a pai nadingun sawl a, “Tua naungek limtakin va zong unla, kei zong hong pai-in amah ka biak theih nadingin na muh khit uh ciangin kei kiangah thu hong zasak un,” ci-in a vaikhak hi.</VERS>
			<VERS vnumber="9"> Amaute in kumpipa’ vaikhak thuteng a zak khit uh ciangin pai khia uh a, nisuahna lamah a muh uh aksi mah, lam a pai laitakun mu uh a, naungek omna tung santak a tun matengin amaute mai-ah tua aksi na pai hi.</VERS>
			<VERS vnumber="10"> Tua aksi a muh uh ciangin a lungdamna uh kigen thei lo hi.</VERS>
			<VERS vnumber="11"> Inn sungah amaute lut uh a, naungek le a nu Mary a mu uh hi. Amaute khukdinin tua naungek a biak khit uh ciangin a vanpuakte uh suah khia uh a, kham, saledi paknamtui le myrrh paknamtuite, letsongin a pia uh hi.</VERS>
			<VERS vnumber="12"> Herod kiangah a kihilkik loh nadingun a mang sung uhah Pasian in hilh ahih manin, lampi dang tawnin a gam uhah a ciahkik uh hi.</VERS>
			<VERS vnumber="13"> Tua mipilte a ciah khit uh ciangin Josef’ mang sungah Topa’ vantungmi khat hong kilang a, “Kithawi-in naungek le a nu, Egypt gamah taipih in. Pai khia un, ci-in kong genkik matengin tua gamah va om un. Herod in naungek thah dingin hong zong ding hi,” a ci hi.</VERS>
			<VERS vnumber="14"> Josef zong kithawi pah a, Egypt gam a zuan dingin naungek le a nu tawh zanpi mahin ding khia uh a,</VERS>
			<VERS vnumber="15"> Herod a sih hun ciang dong tua gamah a va om uh hi. Kamsangpa tungtawnin Topa in, “Egypt gam panin ka Tapa ka sam khia hi,” ci-in a genna thu a tun nadingin hih bangin a piang ahi hi.</VERS>
			<VERS vnumber="16"> Nisuahna lam panin a hong pai mipilte in amah a khem lamtak Herod in a theih ciangin a heh suak mahmah hi. Tua mipilte tung panin aksi a kilat hun a dotna tawh kizui-in, Bethlehem khua le a kiima om naungek kum nih ciang le a nuaisiah khempeuh a that dingin a galkapte a sawl hi.</VERS>
			<VERS vnumber="17"> Hih bangin thu hong pian ciangin kamsangpa Jeremiah in,</VERS>
			<VERS vnumber="18"> “Nakpi taka kahna awgingRamah gam sungah kiza hi.Rachel in a tate kah a,a tate khempeuhsi khin ahih manina kah a tawp nadinginkikhem zo lo hi,”ci-in a genna thu a tun nading ahi hi.</VERS>
			<VERS vnumber="19"> Herod a sih khit ciangin Egypt gam a om Josef kiangah Topa’ vantungmi khat hong kilang a,</VERS>
			<VERS vnumber="20"> “Naupang a that nuam mite si khinta ahih ciangin kithawi inla, naupang le a nu tawh Israel gamah ciah un,” a ci hi.</VERS>
			<VERS vnumber="21"> Josef zong kithawi-in, naupang le a nu tawh Israel gamah a ciah uh hi.</VERS>
			<VERS vnumber="22"> Ahi zongin Arkhelaus in a pa Herod’ za laihin Judea gam uk mahin a omna thu a zak ciangin tua gamah Josef ciah ngam lo hi. Tua ahih manin a mang sung mahah a kihilna bangin Galilee gam sungah lutin,</VERS>
			<VERS vnumber="23"> Nazareth khua-ah a teeng uh hi. Kamsangte in, “Amah pen Nazareth khuami kici ding hi,” ci-in a gen kholhna a tun nadingin hih bangin a piang ahi hi.</VERS>
		</CHAPTER>
		<CHAPTER cnumber="3">
			<VERS vnumber="1"> Tua hun laitakin tuiphumpa Johan hong pai-in, Judea gam sungah thuhilh hong kipan a,</VERS>
			<VERS vnumber="2"> “Vantung ki-ukna hun hong naita ahih manin na mawhnate uh kisikkik un,” a ci hi.</VERS>
			<VERS vnumber="3"> Kamsang Isaiah in,“Gam sungah mi khat kiko a,‘Topa’ pai nadinglampi bawl unla,a tot ding lampi tangsak un,’ ci hi,”ci-in a gen ciangin hih Johan’ thu a gen ahi hi.</VERS>
			<VERS vnumber="4"> Johan in kalaoh mul kigan puan silhin, savun kawnggak tawh a kawng gak a, kauphe le gamlak khuaizu tawh a kivak hi.</VERS>
			<VERS vnumber="5"> Jerusalem khua, Judea gam sung le Jordan Gun kiim gam panin mite hong pai uh hi.</VERS>
			<VERS vnumber="6"> Amaute in a mawhnate uh hong pulak uh a, Johan in Jordan Gun sungah amaute a tuiphum hi.</VERS>
			<VERS vnumber="7"> Ahi zongin Farisi mite le Saddusi mite tampi tak tui a kiphum dingin a hong pai a muh ciangin Johan in amaute kiangah, “Gul bangin ngian a zang note aw, a hong tung ding Pasian’ hehna panin na suahtak theih nading uh kua in hong hilh khol ahi hiam?</VERS>
			<VERS vnumber="8"> Na kisikkikna uh a kilangsak ding gamtatna gamta unla,</VERS>
			<VERS vnumber="9"> ‘Abraham’ suante ihi ngawn hi,’ cihna lungsim nei mawk kei un. Ke’n kong cih in-ah, Pasian in hih suangte nangawn Abraham’ suanlekhakte-in a bawl thei hi lel hi.</VERS>
			<VERS vnumber="10"> Tu mahmahin sing a bulphuk dingin hei tawh kingim zo hi. Tua ahih manin gah hoih a gah lo sing khempeuh kiphukin meikhuk sungah kikhul ding hi.</VERS>
			<VERS vnumber="11"> Na kisikkik khitna uh a kilat nadingin tui sungah note ka hong phum a, ahi zongin kei nungah a hong pai pa in Kha Siangtho le mei sungah note hong phum ding hi. Tua a hong pai ding pa pen kei sangin nakpitakin lian zaw a, ama khedap a tawisak ding nangawnin ka kilawm zo nai kei hi.</VERS>
			<VERS vnumber="12"> Amah in a khutah anzapna tawi-in a ante zap a, a taksate khawmin a ansal sungah koih dinga, a ansite ahihleh a mit ngei lo mei sungah a khul ding hi,” ci-in thu a hilh hi.</VERS>
			<VERS vnumber="13"> Tua laitakin Galilee gam panin Jesuh hong pai a, Johan’ khut sungah a kituiphum dingin ama omna Jordan Gun-ah a hong tung hi.</VERS>
			<VERS vnumber="14"> Ahi zongin Johan in na tuiphum nuam lo a, “Nang in kei nong tuiphum dingin a kilawm zaw kimlai, kei’ phum dingin nang hong pai zawsop na hi hiam?” a na ci hi.</VERS>
			<VERS vnumber="15"> Ahi zongin Jesuh in, “Pasian in hih dingin kisam a sak khempeuh i hih ding a kilawm thu ahih manin tu-in hong phum hoh in,” a cih ciangin Johan in zong a mang hi.</VERS>
			<VERS vnumber="16"> Jesuh a kituiphum khit phetin tui sung panin a pai khia pah hi. Tua laitakin vantung hong kihong a, vakhu bangin Pasian’ Kha Siangtho hong kumsukin ama tungah a khawl a mu hi.</VERS>
			<VERS vnumber="17"> Tua sung mahin vantung panin aw khat hong ging a, “Hih pen ka it mahmah ka Tapa hi a, ama tungah ka lungkim mahmah hi,” a hong ci hi.</VERS>
		</CHAPTER>
		<CHAPTER cnumber="4">
			<VERS vnumber="1"> Tua ciangin Dawimangpa’ ze-etna a thuak dingin Kha Siangtho in gamlakah Jesuh a paipih hi.</VERS>
			<VERS vnumber="2"> Jesuh in sun sawmli le zan sawmli sung an ne loin omkhin ahih manin a gil a kial hi.</VERS>
			<VERS vnumber="3"> Tua ciangin ama kiangah Dawimangpa hong pai a, “Pasian’ Tapa na hih takpi leh hih suangte anlum a suah nadingin thu pia in,” a ci hi.</VERS>
			<VERS vnumber="4"> Ahi zongin Jesuh in, “Lai Siangtho sungah,‘Anlum bek tawhmite nungta lo a,Pasian genkhiat thute tawhnungta zaw hi,’ci-in kigelh hi lo ahi hiam?” ci-in a dawng hi.</VERS>
			<VERS vnumber="5"> Tua ciangin Dawimangpa in gamlak panin Jerusalem khua-ah Jesuh paipih a, biakinn khumzang a sang pen munah a kahtohpih khit ciangin,</VERS>
			<VERS vnumber="6"> “Pasian’ Tapa taktak na hih leh Lai Siangtho sungah,‘Pasian innang a hong kem dingina vantung mitehong sawl ding hi.Na khete le suanga kitahkhak loh nadinginvantung mite in a khut uh tawhnang hong dom ding hi,’ci-in kigelh ahih manin, hih lai panin tuaksuk in,” a ci hi.</VERS>
			<VERS vnumber="7"> Jesuh in, “Lai Siangtho mahah, ‘Na Topa Pasian na ze-et kei in,’ ci-in gen hi lo ahi hiam?” ci-in a dawng hi.</VERS>
			<VERS vnumber="8"> Tua ciangin Dawimangpa in mual sang mahmah khatah Jesuh paipihto a, leitung kumpi gam khempeuh le a hoihna teng a lah khit ciangin,</VERS>
			<VERS vnumber="9"> “Ka mai-ah kunin kei hong bia lecin hihte khempeuh nangma tungah kong pia ding hi,” a ci hi.</VERS>
			<VERS vnumber="10"> Jesuh in, “Satan aw, tai khia in. Lai Siangtho in, ‘Na Topa Pasian bek bia inla, ama na bek sem in,’ ci hi lo ahi hiam?” ci-in a dawng hi.</VERS>
			<VERS vnumber="11"> Tua ciangin Dawimangpa pai khia a, vantung mite hong pai-in Jesuh huhin an a vak uh hi.</VERS>
			<VERS vnumber="12"> Jesuh in Johan a kimatna thu a zak ciangin Galilee gam sungah va kihem hi.</VERS>
			<VERS vnumber="13"> Galilee gam Nazareth khua-ah omsuak loin pai khia leuleu a, Zebulun le Naftali gam sung Galilee Tuili gei-a om Kapernaum khua-ah a va teeng hi.</VERS>
			<VERS vnumber="14"> Tua bangin a va tenna pen kamsangpa Isaiah thugen a tun nading ahi hi. Tua a genna-ah,</VERS>
			<VERS vnumber="15"> “Gentail mite’ tennaGalilee gam sung,Jordan Gun galkhat,Tuipi lampangah a omZebulun le Naftali gam!</VERS>
			<VERS vnumber="16"> Khuamial sunga a teeng mite inkhuavak lianpi mu ding uh hi.Sihna gam khuamial sungaha teeng mite tungahkhuavak hong taang ding hi,”ci hi.</VERS>
			<VERS vnumber="17"> Tua hun a kipan Jesuh in thuhilh ding kipan a, “Vantung ki-ukna hong naita ahih manin kisikin na omzia uh kheel un,” ci-in thu a hilh hi.</VERS>
			<VERS vnumber="18"> Galilee Tuili gei-ah Jesuh a pai laitakin ngabeng Peter a kici Simon le a nau Andru, ngen tawh nga khuhin a om a mu hi.</VERS>
			<VERS vnumber="19"> Jesuh in amaute kiangah, “Kei hong zui un; nga mat bangin pawl tampi a ngah thei mi kong suaksak ding hi,” ci hi.</VERS>
			<VERS vnumber="20"> Amau tegel in zong a ngente uh nusia-in Jesuh a zui pah uh hi.</VERS>
			<VERS vnumber="21"> Tua lai panin a pai khiat khit uh ciangin Zebedi tapa James le Johan-te unau, a pa uh tawh gunkuang sungah ngen puahin a om mu leuleu a, amau tegel zong a sam hi.</VERS>
			<VERS vnumber="22"> Amau tegel in zong gunkuang le a pa uh nusia-in Jesuh a zui pah uh hi.</VERS>
			<VERS vnumber="23"> Galilee gam sung khempeuh ah Jesuh pai kawikawi a, amau’ kikhopna innte-ah thu hilhin, vantung ki-ukna hangin lungdamna thute hilh a, natna tuamtuam a nei cina khempeuh a damsak hi.</VERS>
			<VERS vnumber="24"> Syria gam sung khempeuh ah ama thu kizel ahih manin dawivei mi, sibup mi, khutzaw khezaw mi a kipanin natna satna a tuamtuam a nei mi khempeuh ama kiangah hong kipuak a, amah in a vekpi-in a damsak hi.</VERS>
			<VERS vnumber="25"> Galilee gam, Khuapi Sawmte gam, Jerusalem khua, Judea gam le Jordan Gun galkhat gam panin mi tampi tak in Jesuh a zui uh hi.</VERS>
		</CHAPTER>
		<CHAPTER cnumber="5">
			<VERS vnumber="1"> Jesuh in tua bangin mihon tampi tak a muh ciangin mual tung lamah kahto-in tusuk a, a nungzuite zong ama nai-ah hong tu uh hi.</VERS>
			<VERS vnumber="2"> Tua ciangin a kam ka-in amaute tungah thu hilh ding kipan a,</VERS>
			<VERS vnumber="3"> “Kha thu lamahzawngkhal a kisate sungahvantung ki-ukna thuom ahih maninthupha ngah mi ahi uh hi.</VERS>
			<VERS vnumber="4"> Dahin a thum a tau mitePasian in amautehehnem ding ahih maninthupha ngah mi ahi uh hi.</VERS>
			<VERS vnumber="5"> A lungnem mite inPasian’ ciamsa leitangngah ding uh ahih maninthupha ngah mi ahi uh hi.</VERS>
			<VERS vnumber="6"> Pasian’ deih tengsep ding a hanciamtePasian in lungkimnangahsak ding ahih maninthupha ngah mi ahi uh hi.</VERS>
			<VERS vnumber="7"> Midang a hehpih mite tungahPasian in hehpihnapia ding ahih maninthupha ngah mi ahi uh hi.</VERS>
			<VERS vnumber="8"> Lungsim takpi tawhPasian a zong mite inPasian mu ding ahih maninthupha ngah mi ahi uh hi.</VERS>
			<VERS vnumber="9"> Kilem nading deihina hanciam mite inPasian’ tate cihnangah ding uh ahih maninthupha ngah mi ahi uh hi.</VERS>
			<VERS vnumber="10"> Pasian’ deihna bangina gamtat maninbawlsiatna a thuak mitevantung ki-ukna sungaha omte ahih maninthupha ngah mi ahi uh hi.</VERS>
			<VERS vnumber="11"> “Midangte in keima hangin a man lopi-in hong simmawhin hong bawlsia a, a nam tuamtuamin hong gensiat uh ciangin thupha ngah mi na hi uh hi.</VERS>
			<VERS vnumber="12"> Note adingin vantungah thaman lianpi hong kikoih kholhsak ahih manin tua bang na tuah uh ciangin nuamin na lungdam un. Note’ hun ma-a kamsangte zong tua bangmahin a na kibawlsia ngei ahi hi.</VERS>
			<VERS vnumber="13"> “Note pen leitung mite adingin ci tawh na kibang uh hi. Ahi zongin ci a alna bei leh i alsakkik theih nading lampi om nawn lo hi. A kizat nading bangmah om nawn lo a, mite’ tuatcil gawp dingin kipaai lel hi.</VERS>
			<VERS vnumber="14"> “Note pen leitung mite adingin khuavak tawh na kibang uh hi. Mual dawnah a om khua kiseelcip thei lo hi.</VERS>
			<VERS vnumber="15"> Mei a vak khit ciangin kuamah in lawh khuh lo hi. Meivakna mun sangah koih zaw a, inn sung khempeuh a taangsak hi.</VERS>
			<VERS vnumber="16"> Midangte in na gamtatna hoihte uh a muh ciangin vantungah a om na Pa uh min a phat theih nadingun mite mai-ah na gamtat hoihna uh khuavak bangin na kilangsak un.</VERS>
			<VERS vnumber="17"> “Moses Thukham le kamsangte’ thuhilhnate a phiat dingin hong pai hi, ci-in hong ngaihsun kei un. Tuate a phiat dingin a hong pai hi loin, amaute’ hilhna a kicingsak dingin a hong pai ka hizaw hi.</VERS>
			<VERS vnumber="18"> Hoihtakin na phawk ding uh thu panin: Van le lei a bei mateng, hih thukhamte a neu pen khat nangawn’ deihna tangtung lopi-in mawkmai lo ding hi.</VERS>
			<VERS vnumber="19"> Tua ahih manin hih thukhamte lakpan a neu pente khat bek nangawn zuikha loin, midangte in zong a zuih loh nadingin a gen mite pen vantung ki-ukna sungah mi neu pen hi ding uh hi. Ahi zongin hih thukhamte zui-in, midangte in zong a zuih nadingin a hilh mite pen vantung ki-ukna sungah milian hi ding uh hi.</VERS>
			<VERS vnumber="20"> Tua ahih manin Pasian’ deihna bangin gamtat nading thu-ah Thukham hilh siate le Farisi mite sangin na cihtak zawk uhleh vantung ki-ukna sungah a om thei bek ding na hi uh hi.</VERS>
			<VERS vnumber="21"> “Tanglai mite tungah, ‘Mi that kei un. Mi that peuhmah in sihna thuak ding hi,’ ci-in a kigenna thu na zaksa uh ahi hi.</VERS>
			<VERS vnumber="22"> Ahi zongin ke’n note kiangah kong genin-ah: A sanggampa tungah a heh mi in thukhenna thuakkha thei ding hi. A sanggampa kiangah, ‘Bangmah a kimang lo,’ ci-in a ko bawl mi in uliante mai-ah thusitna thuak thei dinga, a sanggampa kiangah, ‘Mihai,’ ci-in a simmawh mi in hell meikuang sungah khulna thuak thei ding hi.</VERS>
			<VERS vnumber="23"> Tua ahih manin Pasian tungah biakna a pia dingin biakna tau mai-ah na om laitakin na sanggamte khat peuhpeuh na tungah a lungkim lohna thu na phawk leh,</VERS>
			<VERS vnumber="24"> Pasian na biak nading nate, a biakna tau mai-ah nusia photin, pai-in na sanggampa tawh va kilem phot inla, tua khit ciangin hong paikikin Pasian biakna pia in.</VERS>
			<VERS vnumber="25"> Nangma tungah mi khatpeuh lungkim loin zumah hong khiat leh, zum na tun ma-un hun om lai-in na kilem pak nadingin hanciam in. Tua hikeileh zum na tun uh ciangin thukhente khut sung na tung dinga, thukhente in palikte khut sungah hong apin, palikte in thong sungah hong khum ding hi.</VERS>
			<VERS vnumber="26"> A mantakin kong genin-ah: Na liau sum na piak khit dong matengin thong sung panin na suakta ngei kei ding hi.</VERS>
			<VERS vnumber="27"> “‘Mi zi tungah na mawh kei ding hi,’ ci-in a kigenna thu na zaksa uh ahi hi.</VERS>
			<VERS vnumber="28"> Ahi zongin ke’n kong genin-ah: Mawhpih nopna lungsim tawh numei khat a en mi peuhmah in a lungsimah tua numei tawh a mawh ahi hi.</VERS>
			<VERS vnumber="29"> Tua ahih manin na mit taklam in na mawh nading hong piansak leh khel khia inla paai in. Na pumpi bupin hell khuk sungah hong kikhul sangin na pumpi na khat pelem leh nang adingin hoih zaw lai hi.</VERS>
			<VERS vnumber="30"> Na taklam khut in na mawh nading hong piansak leh sattan inla paai in. Na pumpi bupin hell khuk sungah hong kikhul sangin na pumpi na khat pelem leh nang adingin hoih zaw lai hi.</VERS>
			<VERS vnumber="31"> “‘A zi a ma mi peuhmah in a zi tungah makna lai pia tahen,’ ci-in a kigenna zong na zak khitsa uh ahi hi.</VERS>
			<VERS vnumber="32"> Ahi zongin ke’n note kiangah kong genin-ah: Mi khat peuhmah in pasal dang tawh a mawhna hang lobuang, a zi a mak peuhmah a, a zi in pasal a neihkik leh mi tawh a mawh dingin a bawl a suak hi. Tua a kima numei a tenpihte, numei tawh a mawh mah ahi hi.</VERS>
			<VERS vnumber="33"> “Tanglai-in mite tungah, ‘Pasian tungah na kiciamnate uh pelh kei unla, ama tungah na kiciam bangun tungsak un,’ ci-in a kigenna na zaksa uh ahi hi. </VERS>
			<VERS vnumber="34"> Ahi zongin ke’n note kiangah kong genin-ah: Hih ding khat peuhpeuh na neih uh ciangin kiciamna na zang vet kei un. Kiciamna-in vantung na zang kei un - Pasian’ tokhom hi veve hi. </VERS>
			<VERS vnumber="35"> Leitung zong kiciamna-in na zang kei un - Pasian’ khengakna mah hi veve hi. Jerusalem khuapi zong kiciamna-in na zang kei un - Kumpi lian ahi Pasian’ khuapi mah hi veve hi. </VERS>
			<VERS vnumber="36"> Kiciamna-in na lutang zong na zang kei in. Na lu tunga om samzang khat bek nangawn a kangsa vomsak thei loin, a vom pen na kangsak thei kei hi.</VERS>
			<VERS vnumber="37"> Na gen peuhmah ahi ahihleh, ‘Hi,’ ci inla, ahi lo ahihleh, ‘Hilo,’ cihna tawh kicingsak in. Tua bang hi loin kiciamna kam na zat ciangin Dawimangpa tawh kizomin thuman lo na hih lamtak hong kilang hi.</VERS>
			<VERS vnumber="38"> “Note in, ‘Mittang khat tang ding mittang khat, ha khat tang ding ha khat,’ ci-in a kigenna na zaksa uh ahi hi.</VERS>
			<VERS vnumber="39"> Ahi zongin note kiangah ke’n kong genin-ah: A gilote na thukkik kei un. Mi khatpeuh in na paang taklam hong bet leh a langkhat zong na dawh lai zaw in.</VERS>
			<VERS vnumber="40"> Mi khatpeuh in na puansungsilh a ngahnop manin zumah hong khia-in hong laksak leh na puantungsilh zong na piathuah lai in.</VERS>
			<VERS vnumber="41"> Galkapte khatpeuh in tai khat sung a van pua dingin hong sawl leh a valin tai khat sung mah na puaksak lai in.</VERS>
			<VERS vnumber="42"> Mi khat peuhpeuh in na khat peuhpeuh hong nget leh na pia inla, nang kiang panin na a hong leitawi mite na pia in.</VERS>
			<VERS vnumber="43"> “Note in, ‘Na veengte uh na it unla, na galte uh na mudah un,’ ci-in a kigenna thu na zaksa uh ahi hi.</VERS>
			<VERS vnumber="44"> Ahi zongin ke’n note kiangah kong genin-ah: Na galte uh na it unla, no hong bawlsiate adingin thu na ngetsak un.</VERS>
			<VERS vnumber="45"> Tua hileh vantungah a om na Pa uh tate na hi thei ding uh hi. Bang hang hiam cih leh amah in mihoihte le misiate tungah a kibangin ni taangsak khawm a, a gamtat phate le a gamtat siate tungah zong a kibang mahin guah zusak khawm hi.</VERS>
			<VERS vnumber="46"> Tua ahih manin no hong itte bek na it uhleh Pasian in bang thaman hong pia zenzen ding ahi hiam? Siahdongte nangawn in amau a itte it thei uh hi.</VERS>
			<VERS vnumber="47"> Na lawmte bek uh hopihin thupha na piak uhleh mi mawkmawkte sangin na hoihzawkna uh bang om ahi hiam? Gentail mite nangawn in tua bang ciang lel hih thei uh hi.</VERS>
			<VERS vnumber="48"> Tua ahih manin vantungah a om na Pa uh a cingtaak mah bangin note zong lungsim citakin na cingtaak nading uh na hanciam un.</VERS>
		</CHAPTER>
		<CHAPTER cnumber="6">
			<VERS vnumber="1"> “Biakna tawh kizomin na hoih khat peuhpeuh na sep uh ciangin mite’ phat ding deihna tawh a kilang theithei dingin na sepkhak loh nadingun na kingaihsun un. Tua bangin gamta le-uhcin, vantungah a om na Pa uh kiang panin thaman na ngah kei ding uh hi. </VERS>
			<VERS vnumber="2"> “Tua ahih manin mi cimawhte tungah huhna na piak uh ciangin, mite in a phat ding uh a deihna tawh a kineihkhem mite in kikhopna inn sung le kongzing lakah a kilang theithei-in a hih uh bangin na hih kei un. Tua bangin a hih mite in thaman a ngah khinta ahihna thu limtakin na phawk un.</VERS>
			<VERS vnumber="3"> Ahi zongin note in mi cimawhte citna tawh na huh uh ciangin na lawm naihuai pente uh nangawn in hong theih loh nadingun pia unla,</VERS>
			<VERS vnumber="4"> kuamah theisak kei un. Tua hileh kuama muh lohin na gamtatna uh a mu na Pa un note tungah thaman hong pia ding hi.</VERS>
			<VERS vnumber="5"> “Note in thu na nget uh ciangin mite’ muh theih dingin a kineihkhem mite in kikhopna inn sung le kongzing lamka lai-ah a ngetnop se uh bangin na gamta kei un. Tua bangin a gamtate in thaman a ngah khinta ahihna uh limtakin phawk un. </VERS>
			<VERS vnumber="6"> Ahi zongin thu na nget uh ciangin na inn sung uhah tumin kong khak unla, na muh theih loh uh na Pa uh kiangah na ngen un. Tua hileh kuama muh lohin na gamtatna uh a hong mu na Pa un note’ tungah thaman hong pia ding hi.</VERS>
			<VERS vnumber="7"> “Thu na nget uh ciangin i thunget sau leh Pasian in hong pia deuh ding hi, ci-in a ngaihsun Gentail mite bangin khiatna a nei tum lo kam tampi na luilui kei un.</VERS>
			<VERS vnumber="8"> Tua na thunget ma nangawnun na Pa un note’ kisapna teng hong theikhin ahih manin Gentail mite na bang kei un.</VERS>
			<VERS vnumber="9"> Tua ahih manin thu na nget uh ciangin hih bangin na ngen un:‘Vantunga om kote’ Pa aw,na min siangthokizahtak hen.</VERS>
			<VERS vnumber="10"> Na ukna hun hong tung henla,vantung banginleitungah zongna deih bangin kigamta hen.</VERS>
			<VERS vnumber="11"> Nisim khamkhopan hong pia in.</VERS>
			<VERS vnumber="12"> Kote tungah a hong mawhtemawh maisaknaka neih bangunko’ mawhna zonghong maisak in.</VERS>
			<VERS vnumber="13"> Ze-etna lianhong thuaksak ke’n.Gilo’ kiang panhong hon khia in,’(Uk zawhna, vangliatna,minthanna,na nei tawntung hi. Amen.)ci-in na ngen ding uh hi.</VERS>
			<VERS vnumber="14"> Note in midangte’ hong mawhna na maisak uhleh vantungah a om na Pa un zong note’ mawhna hong maisak ding hi.</VERS>
			<VERS vnumber="15"> Ahi zongin note in midangte’ hong mawhna na maisak kei uhleh vantungah a om na Pa un zong note’ mawhna hong maisak lo ding hi. </VERS>
			<VERS vnumber="16"> “An na tan uh ciangin a kineihkhem mite bangin maikhingin om kei un. Amaute in an a tanlam uh mite in a theih ding uh a ut manun gilkial mai pua-in a om uh hi. Amaute in a antan thaman uh a ngah khinta ahih lamtak limtakin thei un.</VERS>
			<VERS vnumber="17"> Ahi zongin an na tan uh ciangin na mai uh phiatin na sam uh hiat un.</VERS>
			<VERS vnumber="18"> Tua hileh midangte in na an tanlam uh a theih loh hangin na muh theih loh na Pa un hong thei veve dinga, kuama theih lohin na tanlam uh a hong thei na Pa un note’ tungah thaman hong pia ding hi.</VERS>
			<VERS vnumber="19"> “Nget in ne-in a kekseu theihna, gutate in luhin a guktheihna hih leitungah na sum uh khol kei un. </VERS>
			<VERS vnumber="20"> Nget in a nek theih lohna, a kekseu theih lohna, gutate in luhin a guk theih lohna mun vantungah note adingin khol zaw un.</VERS>
			<VERS vnumber="21"> Bang hang hiam cih leh na sum omna uhah na lungsim uh om tawntung ding hi.</VERS>
			<VERS vnumber="22"> “Mittang pen pumpi adingin meivak tawh kibang hi. Na mit uh ciim leh na pumpi un hoihtakin khua mu thei hi.</VERS>
			<VERS vnumber="23"> Ahi zongin na mit uh maang leh na pumpi uh adingin khua a mial hi. Tua ahih manin note’ sunga a om khuavak pen a mial hileh tua mialna pen nasia mahmah ding hi.</VERS>
			<VERS vnumber="24"> “Kuamah, to nih’ sila hikhawm thei lo hi. Khat mudahin khat it dinga, khat tungah thumanin khat simmawhbawl ding hi. Note in Pasian’ na le leitung sum na na semkhawm zo kei ding uh hi.</VERS>
			<VERS vnumber="25"> “Tua ahih ciangin note kiangah kong genin-ah: Na nuntak nadingun bang ne-in bang dawn ding cih ahi a, na pumpi uh adingin bang silh ding cih ahi zongin lunghimawh lua kei un. Nuntakna pen an sangin thupi zaw a, pumpi pen puan sangin thupi zaw hi lo ahi hiam?</VERS>
			<VERS vnumber="26"> “Vanah a leeng vasate ngaihsun dih un: Amaute in khai tuh lo, an zong la lo, sal sungah zong khol lo napi-in vantungah a om na Pa un tuate a nek ding uh tasamsak lo hi. Tua vasate sangin note manpha zaw thampek hi lo na hi uh hiam?</VERS>
			<VERS vnumber="27"> Na lunghihmawh manun kua in na khan uh kum bangzah sotto thei na hi uh hiam?</VERS>
			<VERS vnumber="28"> Bang hangin puansilh ding lunghimawh na hi uh hiam? Gamlak a om paakte a nuntakzia ngaihsun dih un: Amaute in amau adingin na lah sem lo, khau zong kheek lo napi-in,</VERS>
			<VERS vnumber="29"> a hau mahmah Solomon nangawn a hoih penin a kizep ciangin zong hih paakte ban zo nai lo lai hi. </VERS>
			<VERS vnumber="30"> Tua ahih ciangin tuni-in hingin, a zing ciang mahin meikhukah a kikhultum lel hih gamlak lopate Pasian in puansilh guan ahihleh note hong lim guat zaw ding ahih manin na upna uh a neu mahmah ahi hi.</VERS>
			<VERS vnumber="31"> Tua ahih manin bang ne dinga, bang dawn dinga, bang silh ding ihi hiam, ci-in lunghimawh lua kei un.</VERS>
			<VERS vnumber="32"> (Gentail mite in lunghihmawh penin a neihte uh hih bangte ahi hi.) Hih nate khempeuh na kisap lamtak uh vantungah a om na Pa un a thei hi.</VERS>
			<VERS vnumber="33"> Thudang khempeuh sangin Pasian’ ukna le ama deihna na zuih theih nading uh thupi ngaihsut masa zaw un. Tua hileh hih na kisapna dangte khempeuh uh zong hong piathuah veve ding hi.</VERS>
			<VERS vnumber="34"> “Tua ahih manin zing ciang huna ding ma lungkham masa kei un. Zing ciang thu ding ama thu-in omsak lel un. Tuni thu pen tuni thu mah tawh beisak unla, lungkham ding behlap se kei un.</VERS>
		</CHAPTER>
		<CHAPTER cnumber="7">
			<VERS vnumber="1"> “Pasian in note hong mawhsak loh nadingin midangte va mawhsaksak nawn kei un.</VERS>
			<VERS vnumber="2"> Bang hang hiam cih leh midangte’ thu na khenzia uh tawh kizui-in note tungah hong khen dinga, midangte tungah na zat uh ngeina mah note tungah hong zang ding hi.</VERS>
			<VERS vnumber="3"> Bang hangin na lawmte’ mit sunga ninthem tang muhsak thei napi-in nangma mit sunga singluang tang phawk thei lo na hi hiam?</VERS>
			<VERS vnumber="4"> Nangma mit sungah singluang a tang kimlai, bangci-in na lawmte kiangah, ‘Na mit sunga ninthem tang hong lakkhiatsak ning,’ ci thei ding na hi hiam?</VERS>
			<VERS vnumber="5"> No a kineihkhem mite aw, note’ mit sunga singluang tang la khia masa le-uhcin, na lawmte uh mit sunga ninthem tang na lakkhiat theih nadingun hoihtakin khua na mu thei pan ding uh hi.</VERS>
			<VERS vnumber="6"> “Uite tungah a siangtho nate pia kei un. Pia le-uhcin hong pet zawsop ding hi. Vokte mai-ah na suangmanphate uh lot kei un. Lot le-uh cin sikcip lel ding uh hi.</VERS>
			<VERS vnumber="7"> “Ngen un; na nget uhleh hong kipia ding hi. Zong un; na zon uhleh na mu ding uh hi. Kongkhak na kiu un; na kiuh uhleh hong kihon ding hi.</VERS>
			<VERS vnumber="8"> Bang hang hiam na cih uhleh a ngente khempeuh in ngah ding uh a, a zongte khempeuh in mu ding uh a, a kiute khempeuh ading kong kihon ding hi.</VERS>
			<VERS vnumber="9"> Pa ahi note khatpeuh in na tate un anlum hong ngen leh suangtum pia ding na hi uh hiam?</VERS>
			<VERS vnumber="10"> Ngasa hong ngen leh gul pia ding na hi uh hiam?</VERS>
			<VERS vnumber="11"> Note mihoih lo hinapi-in na tate uh tungah na hoih piak ding ngaihsun thei na hih uhleh vantungah a om na Pa un a ngen mite tungah na hoihte hong pia zaw mahmah ding hi lo ahi hiam?</VERS>
			<VERS vnumber="12"> Tua ahih manin note tungah hong kibawl ding na deih bangun midangte tungah na bawl un. Moses Thukhamte le kamsangte’ thuhilhnate pen hih mah a deihna ahi hi.</VERS>
			<VERS vnumber="13"> “Kong kawcik bek tawnin lut un. Hell khuk tun nading kongvang pen lianin a lampi baih a, mi tampi in a zui uh hi.</VERS>
			<VERS vnumber="14"> Ahi zongin nuntak tawntungna tun nading kong kawcikin a lampi haksa a, mi tawmno bek in a zui zo uh hi.</VERS>
			<VERS vnumber="15"> “Kamsang taktak ahi lote na muh uh ciangin limtakin kikem un. Amaute in a tungthamah tuu lim hong pua-in, ahi zongin a sungtawng taktak uh ngia hangsan bang ahi uh hi.</VERS>
			<VERS vnumber="16"> Amaute’ gamtatna tawh amau’ pianzia na thei ding uh hi. Lingvom kung panin leenggah kilo ngei a, sialtalling kung panin theigah kilo ngei ahi hiam?</VERS>
			<VERS vnumber="17"> Tua ahih manin singkung cidamte in gah limci gah a, singkung ginalote in gah ginalo gah uh hi.</VERS>
			<VERS vnumber="18"> Singkung cidamte in gah ginalo gah ngei lo a, singkung ginalote in gah limci gah ngei lo hi.</VERS>
			<VERS vnumber="19"> Gah limci a gah lo singkungte kiphukin meikhuk sungah kikhul hi.</VERS>
			<VERS vnumber="20"> Tua ahih manin amau’ gamtatna tawh amau’ pianzia na thei ding uh hi.</VERS>
			<VERS vnumber="21"> “Kei kiangah, ‘Topa, Topa aw,’ hong ci mi khempeuh, vantung ki-ukna sungah lut thei kim lo ding uh a, vantungah a om ka Pa’ deihna bangin a gamta teng bek lut thei ding uh hi.</VERS>
			<VERS vnumber="22"> Tua ni ciangin mi tampi in kei kiangah, ‘Topa, Topa aw, nangma min tawh thu hilhin, nangma min tawh dawite hawl khia-in, nangma min tawh nalamdang lian tampi bawl hi lo ka hi uh hiam?’ hong ci ding uh hi.</VERS>
			<VERS vnumber="23"> Tua ciangin keimah in amaute kiangah, ‘Note ka hong thei ngei kei hi. Siatna a gamta mite aw, kei kiang panin kihem khia un,’ ka ci ding hi.</VERS>
			<VERS vnumber="24"> “Ka thuhilhna za-in a zui mi khempeuhte pen suang tungah a inn a lam mipil pa tawh kibang ding hi.</VERS>
			<VERS vnumber="25"> Guah hong zu-in, tui hong khangin, huihpi hong nung a, tua inn a nawk gawp uh hangin suang tungah kilam ahih manin kisia zo lo hi.</VERS>
			<VERS vnumber="26"> Hih ka thugente za napi-in a zui nuam lote pen sehnel tungah a inn a lam mihai pa tawh kibang ding hi.</VERS>
			<VERS vnumber="27"> Guah hong zu-in, tui hong khangin, huihpi hong nung a, tua inn a nawk gawp uh ciangin a kisia hi. Tua inn naksiat mahmah hi,” ci-in thu a gen hi.</VERS>
			<VERS vnumber="28"> Jesuh in hih a thugente a man khit ciangin, ama thugenna hangin mihonpite in lamdangsa mahmah uh hi.</VERS>
			<VERS vnumber="29"> Amah in Thukham hilh siate bangin thu gen loin, aana neite bangin thu a gen zaw hi.</VERS>
		</CHAPTER>
		<CHAPTER cnumber="8">
			<VERS vnumber="1"> Tua mual panin Jesuh hong paisuk ciangin mihon tampi in amah a zui uh hi.</VERS>
			<VERS vnumber="2"> Tua laitakin miphak khat hong pai-in ama mai-ah hong khukdin a, “Topa aw, nong damsaknop nakleh nong damsak thei ding hi,” a ci hi.</VERS>
			<VERS vnumber="3"> Jesuh in zong a khut zanin tua mipa lawng a, “Ka hong damsak nuam hi; dam ta in,” a cih khit phetin a phakna a dampah hi.</VERS>
			<VERS vnumber="4"> Tua ciangin Jesuh in ama kiangah, “Hih thupiang kuama kiangah gen masa loin siampipa kiangah va paisuak pahin va kivelsak inla, na damkhitna thu mi khempeuh in a theih nadingin Moses thupiakna tawh kizui-in biakna va pia in,” ci-in a vaikhak hi.</VERS>
			<VERS vnumber="5"> Kapernaum khua a tun ciangin Rom mi galkapbu khat ama kiangah hong pai-in,</VERS>
			<VERS vnumber="6"> “Topa aw, ka nasem pa cina-in inn-ah lupna ngakin om a, gim mahmahin taang zo het lo ahih manin hong damsak in,” ci-in a thum hi.</VERS>
			<VERS vnumber="7"> Jesuh in, “Hong pai-in ka damsak ding hi,” a ci hi.</VERS>
			<VERS vnumber="8"> Ahi zongin galkap bupa in, “Topa aw, keima inn-ah nangpipi nong pai dingin kilawm lo ka hih manin a dam nadingin thu pia lel lecin zong ka nasem pa dam ding hi.</VERS>
			<VERS vnumber="9"> Kei zong uliante khutnuai-ah nasem mi ka hi a, keima khutnuai-ah zong galkapte a om hi. Tua galkapte khat kiangah, ‘Pai in,’ ci-in sawl leng pai a, adang khat kiangah, ‘Hong pai in,’ ci-in sam leng hong pai a, ka nasem pa kiangah, ‘Hih sem in,’ ci-in sawl leng a sem hi,” a ci hi.</VERS>
			<VERS vnumber="10"> Jesuh in hih bupa thugen a zak ciangin lamdangsa a, amah a zui mihonte kiangah, “A mantak a kong genin-ah Israel mite lak nangawnah hih bang upna a nei ka mu nai kei hi.</VERS>
			<VERS vnumber="11"> Nisuahna le nitumna panin mi tampi tak hong pai-in vantung ki-ukna sungah Abraham, Isaac le Jakob-te tawh an ne-in sabuai-ah tukhawm ding uh hi.</VERS>
			<VERS vnumber="12"> Ahi zongin vantung ki-ukna sungah a om dingin a kingaihsun Israel mite ahihleh pualam khuamialna-ah kilawn khia dinga, tua lai-ah kapin a hagawi ding uh hi,” a ci hi.</VERS>
			<VERS vnumber="13"> Tua ciangin Jesuh in galkap bupa kiangah, “Na inn-ah ciah in. Na up bangin hong piang ding hi,” a ci hi. Tua hun laitak teek mahin a nasem pa a dam hi.</VERS>
			<VERS vnumber="14"> Peter’ inn-ah Jesuh va pai a, Peter’ sungnu nattunin lupna tungah a lum a mu hi.</VERS>
			<VERS vnumber="15"> Jesuh in ama khut va lawnsak hi. A natna dampah a, amah zong tho-in a zinte a do zo pah hi.</VERS>
			<VERS vnumber="16"> A nitak ciangin mite in Jesuh kiangah dawivei mi tampi tak hong paipih uh hi. Jesuh in kam khat pauna bek tawh dawite hawl khia-in cina khempeuh a damsak hi.</VERS>
			<VERS vnumber="17"> Kamsang Isaiah in, “Amah in eite’ natna teng thuakin, eite’ gimna teng pua khia hi,” ci-in a genna thu a tun nadingin hih bang a piang ahi hi.</VERS>
			<VERS vnumber="18"> Jesuh in ama kiangah mi tampi tak a hong omlam a theih ciangin a nungzuite kiangah, “Tuili galkhat ah pai ni,” ci-in a gen hi.</VERS>
			<VERS vnumber="19"> Tua laitakin Thukham hilh siate khat in ama kiangah, “Sia aw, na paina peuhpeuhah ka hong zui ding hi,” a cih leh</VERS>
			<VERS vnumber="20"> Jesuh in, “Ngiate in lup nading kua nei uh a, vasate in zong giah nading bu nei uh hi. Ahi zongin Mihing Tapa in a luptheih nading mun koimahah nei lo hi,” ci-in a dawng hi.</VERS>
			<VERS vnumber="21"> Tua ciangin amah a zui midang khat in, “Topa aw, kei hong ciahsak inla, ka pa hong vuisak masa in,” a cih leh</VERS>
			<VERS vnumber="22"> Jesuh in, “Nangmah in kei hong zui inla, misi bang ahi mite in misite a vui dingun nusiat in,” ci-in a dawng hi.</VERS>
			<VERS vnumber="23"> Gunkuang tungah Jesuh a tuan ciangin a nungzuite in zong a zui uh hi.</VERS>
			<VERS vnumber="24"> Thakhat thu-in huihpi hong nung ahih manin tuihualte in gunkuang tum dekdek a, ahi zongin Jesuh a ihmu hi.</VERS>
			<VERS vnumber="25"> Nungzuite in Jesuh va phong uh a, “Topa aw, ka si dektak uh hi; hong hon in,” a va ci uh hi.</VERS>
			<VERS vnumber="26"> Jesuh in, “Bang hangin tuaci lau na hi uh hiam? Na upna uh neu mahmah hi,” a cih khit ciangin tho-in huihpi le tuihualte thu pia a, a dai dide pah hi.</VERS>
			<VERS vnumber="27"> A nungzuite in lamdangsa mahmah uh a, “Huihpi le tuihualte nangawn in ama thu mang ahih manin hih mipa a bangci mi hi ding ahi hiam?” a ci uh hi.</VERS>
			<VERS vnumber="28"> Tuili galkhat, Gadara gam a tun ciangin han panin dawivei mi nih hong pai khia-in Jesuh a na dawn uh hi. Tua mi nihte kihtakhuai mahmah ahih manin amaute omna lam tawnin kuamah pai ngam lo uh hi.</VERS>
			<VERS vnumber="29"> Amaute nakpitakin hong kiko uh a, “Pasian’ Tapa aw, kote bang hong nuammawh na hi hiam? A hun tung nai lopi-in kote gim a pia dingin hong pai na hi hiam?” a ci uh hi.</VERS>
			<VERS vnumber="30"> Tua laitakin tua san panin a gamla lo mun khatah vok honpi gamta-in a om hi.</VERS>
			<VERS vnumber="31"> Tua ciangin dawite in Jesuh kiangah, “Kote hong hawl khia ding na hih leh hua vokte sungah hong lutsak in,” ci-in a thum uh ciangin</VERS>
			<VERS vnumber="32"> Jesuh in, “Pai un,” ci ahih manin amaute zong pai khia-in vokte sungah a lut uh hi. Tua vok honte, keen luvum panin tuaksuk gawpin tuili sung tu uh ahih manin a vekpi-in tuikia-in a si khin hi.</VERS>
			<VERS vnumber="33"> Tua vokcingte zong tai-in khua sung tuh uh a, tua dawivei mite’ thu le a thupiang khempeuh a gen uh hi.</VERS>
			<VERS vnumber="34"> Tua ciangin khua sung mi khempeuh, Jesuh kiangah hong pai-in amah a muh uh ciangin, amau gam panin a pai khiat nadingin a thum uh hi.</VERS>
		</CHAPTER>
		<CHAPTER cnumber="9">
			<VERS vnumber="1"> Tua lai panin gunkuangah tuang leuleu-in tuili galkhat lama om ama khua-ah a va tungkik hi.</VERS>
			<VERS vnumber="2"> Mi pawlkhat in khutlekhezaw mi khat, a lupna pheek tawh hong pua-in Jesuh kiang a hong tunpih uh hi. Jesuh in amaute’ upna a muh ciangin a cina mipa kiangah, “Ka ta aw, na lungsim kinuamsak in; na mawhna hong kimaisak khinta hi,” a ci hi.</VERS>
			<VERS vnumber="3"> Tua ciangin Thukham hilh siate pawlkhat in a lungsim uhah, “Pasian tawh a kikim bangin kampau ahih manin hih mipa in Pasian a dem ahi hi,” ci-in a ngaihsun uh hi.</VERS>
			<VERS vnumber="4"> Ahi zongin Jesuh in amaute’ ngaihsutna thei ahih manin, “Bang hangin a sialamin ngaihsun na hi uh hiam?</VERS>
			<VERS vnumber="5"> ‘Na mawhna hong kimaisak hi,’ cih ding le, ‘Tho inla pai in,’ cih ding koi baih zaw ahi hiam? Kampau lel pen baih mahmah hi.</VERS>
			<VERS vnumber="6"> Ahi zongin Mihing Tapa in leitungah mawhmaisak theih nading thu nei hi, ci-in na theih nadingun kong lak ding hi,” a cih khit ciangin khutlekhezaw mipa kiangah, “Tho in; na lupna pheek pua inla na inn-ah ciah in,” a ci hi.</VERS>
			<VERS vnumber="7"> Amah zong tho-in a inn-ah a ciahpah hi.</VERS>
			<VERS vnumber="8"> Mihonte in hih thu a theih uh ciangin lau mahmah uh a, Pasian in mihingte tungah hih bang vangliatna a piakna hangin ama min a phat uh hi.</VERS>
			<VERS vnumber="9"> Tua lai mun panin Jesuh a pai khiat ciangin siahdongpa Matthai a zumah tu-in a om mu a, “Hong zui in,” a cih leh amah zong dingin a zuipah hi.</VERS>
			<VERS vnumber="10"> Jesuh in Matthai’ inn-ah nitak an a nek laitakin siahdong dangte le thukham a khial midang tampite in zong Jesuh le a nungzuite tawh an a nekhawm uh hi.</VERS>
			<VERS vnumber="11"> Farisi mite in hih thu a muh uh ciangin Jesuh nungzuite kiangah, “Bang hangin na siapa un siahdongte le thukham khialte tawh an nekhawm ahi hiam?” a ci uh hi.</VERS>
			<VERS vnumber="12"> Jesuh in hih thu a zak ciangin, “Cidamte in siavuan kisam lo uh a, cina mite bek in kisam uh hi.</VERS>
			<VERS vnumber="13"> Lai Siangtho sungah, ‘Ganhing tawh biak ding ka deih kei a, migitna ka deih zaw hi,’ ci-in a genna pen bang a cihnopna ahi hiam, va kan un. Mite in a zahtak mihoihte a sam dingin a hong pai ka hi kei a, mite in a pampaih mite a sam dingin a hong pai ka hi hi,” a ci hi. </VERS>
			<VERS vnumber="14"> Tua ciangin Jesuh kiangah Tuiphumpa Johan’ nungzuite hong pai uh a, “Bang hangin kote le Farisi mite in an tang zelzel napi-in, na nungzuite in tang lo se ahi uh hiam?” ci-in a dong uh hi.</VERS>
			<VERS vnumber="15"> Jesuh in amaute kiangah, “Mopina pawi khatah, a zineipa a om sungin a mopawi simte dah dingin um na hi uh hiam? Dah het lo ding uh hi. Ahi zongin amaute kiang panin zineipa a kilakkhiat ding hun hong tung dinga, tua hun ciangin amaute in an a tang ding uh hi.</VERS>
			<VERS vnumber="16"> Kuamah in a ton nai lo puanbek thak tawh puan lui a phop kei hi. Tua bangin phop leh puanbek thak a ton ciangin a lui kaigawmin a vang a gol semsem ding hi.</VERS>
			<VERS vnumber="17"> Kuamah in savun um lui sungah leenggahzu thak thun lo hi. Kithun leh a savun um phukham dinga, a leenggahzu bua-in a savun um zong a sia a suak ding hi. Leenggahzu thak pen savun um thak sungah kithun bek hi. Tua ahih manin a nihin a sia om lo hi,” ci-in a dawng hi.</VERS>
			<VERS vnumber="18"> Tua bangin Jesuh in thu genin a om laitakin Jesuh kiangah Jew mi ulian khat hong pai-in ama mai-ah hong khukdin a, “Tu mahmahin ka tanu a si hi. Ahi zongin nang hong pai-in ama tungah na khut hong nga lecin amah hingkik ding hi,” ci-in a thum hi.</VERS>
			<VERS vnumber="19"> Jesuh zong dingpah a, a nungzuite tawh tua mipa a zui uh hi.</VERS>
			<VERS vnumber="20"> Tua laitakin kum sawm le kum nih tawntung a si a luang numei khat Jesuh’ nungah hong pai-in a puan mongteep a lawngsim hi.</VERS>
			<VERS vnumber="21"> Tua numei in, “A puan va lawng bek leng zong ka dam ding hi,” ci-in a lungsimah ngaihsun hi.</VERS>
			<VERS vnumber="22"> Jesuh zong hong kihei a, tua numei a muh ciangin, “Ka tanu aw, na lung kinuamsak in. Na upna in nang hong damsak khinta hi,” a cih khit phetin tua numei a dampah hi.</VERS>
			<VERS vnumber="23"> Jew mi ulianpa’ inn-ah Jesuh a tun ciangin tamngai tum mite le mihonpi a gamlum henhan a muh ciangin,</VERS>
			<VERS vnumber="24"> “Na vekpi-un pai khia un. Hih numeino a si hi lo a, a ihmu bek ahi hi,” a ci hi. Ahi zongin amaute in Jesuh zahpihin a nuihsan uh hi.</VERS>
			<VERS vnumber="25"> Ahi zongin mihonpite a pualamah a kipaikhiatsak khit ciangin tua numeino omna-ah Jesuh tumin a khut a va let ciangin tua numeino hong tho hi.</VERS>
			<VERS vnumber="26"> Hih thupiang tua gam khempeuh ah a kizel hi.</VERS>
			<VERS vnumber="27"> Tua lai panin Jesuh a pai khiat ciangin mittaw mi nih in a nungah hong zui-in nakpitakin kiko uh a, “David’ suan Jesuh aw, kote hong hehpih in,” ci-in a thum uh hi.</VERS>
			<VERS vnumber="28"> Inn-ah Jesuh a lut ciangin mittaw mi nihte in zong hong zui uh hi. Tua ciangin Jesuh in, “Na mit uh khua hong musak thei dingin hong um na hi uh hiam?” ci-in a dot ciangin amaute in, “Topa aw, ka hong um uh hi,” ci-in a dawng uh hi.</VERS>
			<VERS vnumber="29"> Tua ciangin Jesuh in amaute’ mit lawnsak a, “Na upna uh tawh kizui-in note tungah hong piang tahen,” a ci hi.</VERS>
			<VERS vnumber="30"> Tua ciangin amaute in khua mukik uh a, Jesuh in amau tegel kiangah, “Hih thupiang kuamah theisak kei un,” ci-in khauh takin a gen hi.</VERS>
			<VERS vnumber="31"> Ahi zongin amaute pai khia uh a, tua gam sung khempeuh ah hih thu a zasak uh hi.</VERS>
			<VERS vnumber="32"> Tua mi nihte a pai khiat laitakun mi pawlkhat in dawi a veina hangin a pau thei lo mi khat, Jesuh kiangah a hong paipih uh hi.</VERS>
			<VERS vnumber="33"> Ama sung panin dawi a kihawlkhiat khit phetin tua mipa hong pautheikik pah hi. Mihonpite in lamdangsa mahmah uh a, “Israel gam sungah hih bang thu piang ngei nai lo hi,” a ci uh hi.</VERS>
			<VERS vnumber="34"> Ahi zongin Farisi mite in, “Dawimang lian penpa min tawh hih bangin dawi a hawl khia ahi hi,” a ci uh hi.</VERS>
			<VERS vnumber="35"> Tua bangin khuapite le khuaneute-ah Jesuh pai kawikawi a, a kikhopna uh innte-ah thu hilhin, Pasian’ ukna hangin a lungdamhuai thute gen a, natna nam khempeuh a damsak hi.</VERS>
			<VERS vnumber="36"> Mihonte a muh ciangin, a cing nei lo tuuhon bangin gimna ngahin lungkhamin om uh ahih manin hehpihhuai a sa hi.</VERS>
			<VERS vnumber="37"> Tua ahih manin a nungzuite kiangah, “Anlak ding tampi om napi-in anlak na a sem ding mi tawmbek a om hi.</VERS>
			<VERS vnumber="38"> Tua ahih manin ama an a la dingin an nei Topa in nasem tampi hong sawl nadingin thu ngen un,” a ci hi.</VERS>
		</CHAPTER>
		<CHAPTER cnumber="10">
			<VERS vnumber="1"> Jesuh in a nungzui sawm le nihte sam a, dawite a hawl khiat theih nading uh le natna nam khempeuh a damsak theih nadingun amaute tungah vangliatna a pia hi.</VERS>
			<VERS vnumber="2"> Tua sawltak sawm le nihte’ min in: A masa-in Simon (Peter zong a kici pa) le a naupa Andru, Zebedi’ tapa James le a naupa Johan,</VERS>
			<VERS vnumber="3"> Filip le Bartholomew, Thomas le siahdongpa Matthai, Alfeas’ tapa James, Thaddeas,</VERS>
			<VERS vnumber="4"> Simon (gam khual pa) le Jesuh a lehhek Iskariot’ tapa Judas ahi uh hi.</VERS>
			<VERS vnumber="5"> Jesuh in hih mi sawm le nihte sawl a, “Gentail mite gam sung ahi a, Samaria mite khua sungah ahi zongin lut kei un.</VERS>
			<VERS vnumber="6"> Tuu bangin a mangthang Israel mite lakah va pai zaw un.</VERS>
			<VERS vnumber="7"> Na paina peuh uhah, ‘Vantung ki-ukna hong naita hi,’ ci-in thu va hilh un.</VERS>
			<VERS vnumber="8"> Cinate damsakin, misite hingsakin, miphakte damsakin, dawite va hawl khia un. Man piak kul loin hih vangliatna na ngah uh bangin hih vangliatna na zatna uhah zong man va ngen kei un.</VERS>
			<VERS vnumber="9"> Kham ahi a, ngun ahi a, sumngo ahi zongin sum peuhmah na ip sung uhah keng kei un.</VERS>
			<VERS vnumber="10"> Khualzinna-ah an ngenin puak nading ip ahi a, khedap ahi a, ciangkhut ahi zongin keng kei unla, puanak zong a val kengthuah kei un. Nasem mite pen amau sapna teeng mite in a piak ding a ngeina ahi hi.</VERS>
			<VERS vnumber="11"> “Khuapi ahi a, khuaneu ahi zongin khua khat peuhpeuh na tun uh ciangin tua khua sungah note zin hong tungsak nuam kua om ahi hiam, ci-in zong unla, na muh uh ciangin tuate’ inn-ah tungin, tua khua na nusiat mateng uh tua lai mahah omsuak pah un.</VERS>
			<VERS vnumber="12"> Inn khat peuhpeuhah na lut uh ciangin a mite hopihin thupha na pia un.</VERS>
			<VERS vnumber="13"> Tua na hopihna uh innsunga mite in note hong tunsaknop leh na hopihna thupha uh amaute tungah kip dinga, ahi zongin hong tunsaknop kei uhleh na hopihna thupha uh na dokkik ding uh hi.</VERS>
			<VERS vnumber="14"> Inn khat peuhpeuh in ahi a, khua khat peuhpeuh in ahi zongin note hong tunsaknop kei a, na thugen uh hong ngaihnop kei leh tua lai panin pai khia unla, na khe uha leivui baangte sinkhiat un.</VERS>
			<VERS vnumber="15"> Thukhen ni ciangin tua khuamite’ thuakna sangin Sodom khua le Gomorrah khuamite’ thuakna ol zaw lai ding ahihna thu hoihtakin phawk un.  </VERS>
			<VERS vnumber="16"> “Ngiahon lakah tuu a kikhah bangin note hong sawl khia ka hih manin gul bangin pilvang unla, vakhu bangin migi un.</VERS>
			<VERS vnumber="17"> Mi pawlkhatte in note hong manin zumah hong paipih ding uh a, amaute’ kikhopna inn sungah hong sat gawp ding uh ahih manin hoihtakin kidawm un.</VERS>
			<VERS vnumber="18"> Keima hangin gam ukte le kumpite mai-ah thu hong kisit ding hi. Hih bang na tuah uh ciangin thu hong sit mite le Gentail mite tungah Lungdamna Thu gen theih nading hunhoih a nei na hi uh hi.</VERS>
			<VERS vnumber="19"> Tua bangin thusitna a thuak dingin hong kipaipih ciangin, bang gen ding ihi hiam, ci-in lunghimawh kei un. A hun a tun ciangin na gen ding teng uh hong kihilh ding hi.</VERS>
			<VERS vnumber="20"> Thu na gen uh ciangin note’ gen hi loin, na Pa uh’ Kha Siangtho in note tungtawnin thu a gen ding ahi hi.</VERS>
			<VERS vnumber="21"> Unau le unau, pa in a ta, tate in a nu a pate langpangin sihna a thuak dingin khatlekhat kiheek ding uh hi.</VERS>
			<VERS vnumber="22"> Keima hangin Gentail mi khempeuh in note hong mudah ding uh hi. Ahi zongin a tawp dongin a thuakzo mite in hotkhiatna a ngah ding uh hi.</VERS>
			<VERS vnumber="23"> Khua khatah note hong kibawlsiat leh khuadang khatah tai un. Note kiangah kong genin-ah: Israel khua khempeuh na khit ma-un Mihing Tapa hong pai ding hi.</VERS>
			<VERS vnumber="24"> “A siapa sangin a sang naupangte lian zaw ngei lo a, a topa sangin a silate lian zaw ngei lo hi. </VERS>
			<VERS vnumber="25"> Tua ahih manin sang naupangte pen a siapa uh tawh a kibat uhleh a lungkim ding uh hi a, silate pen a tote uh tawh a kibat uhleh a lungkim ding uh ahi hi. Innteek lutang pa pen Beelzebul hong ci uh ahihleh a innkuanpih mite tua sangin min sia zaw tawh hong ko zaw lai ding uh hi lo ahi hiam?</VERS>
			<VERS vnumber="26"> “Tua ahih manin kuamah kihta kei un. A kiseelte khatvei teitei kimu dinga, thusimte khatvei teitei thulang suak ding hi.</VERS>
			<VERS vnumber="27"> Zan khuamial sunga kong gente, sun khuavak sungah taangko unla, a simthamin kong huau thute, innkhumdawn zangah na taangko un.</VERS>
			<VERS vnumber="28"> Pumpi a thah khit ciangin kha a that thei lote na kihta kei un. Hell khuk sungah pumpi le kha a nihin a susia thei pa na kihta zaw un.</VERS>
			<VERS vnumber="29"> Gitta nih ciangin mat khatin kizuak lel hi lo ahi hiam? Tua hinapi-in na Pa uh’ thukim lohin tua gittate khat nangawn lei-ah mawkkiat lo hi.</VERS>
			<VERS vnumber="30"> Note ahihleh na lu tung uha na sammal phazah nangawn uh hong kiciamtehsak hi.</VERS>
			<VERS vnumber="31"> Tua ahih manin lau kei un. Gitta tampi sangin note na manpha zaw uh hi.</VERS>
			<VERS vnumber="32"> “Keima mi ahihna thu mite’ theihin a gen khia mite, kei zong vantungah ka Pa’ mai-ah keima mi ahihna thu ka gen ding hi.</VERS>
			<VERS vnumber="33"> Ahi zongin keima mi ahihna thu mite’ theihin a gen khia nuam lote, kei zong vantungah ka Pa’ mai-ah keima mi ahihna thu ka gen khia nuam kei ding hi.</VERS>
			<VERS vnumber="34"> “Leitungah kilemna a omsak dingin hong pai hi, ci-in hong ngaihsun kei un. Kilemna a omsak dingin a hong pai ka hi kei a, kido nading namsau a khah dingin a hong pai ka hizaw hi.</VERS>
			<VERS vnumber="35"> Tate le pate a kidosak ding, tanute le nute a kidosak ding, monute le teeknute a kidosak dingin a hong pai ka hi hi.</VERS>
			<VERS vnumber="36"> Mi khat adingin a gal lian penpen ama innkuanpih mite mah hong hi ding hi.</VERS>
			<VERS vnumber="37"> “Kei sangin a nu a pa a it zawte kei tawh kilawm lo a, kei sangin a tapa a tanu a it zawte kei tawh kilawm lo hi.</VERS>
			<VERS vnumber="38"> Ama singlamteh mah puatawm lopi-in ka nung hong zuite kei tawh kilawm lo hi.</VERS>
			<VERS vnumber="39"> Hih leitung nuntakna a hon nuamte in a nuntakna taktak taanlawh dinga, keima hangin a nuntakna a taanlawhte in a nuntakna taktak a ngah ding uh hi.</VERS>
			<VERS vnumber="40"> “Na thugen uh a hong sangte in kei’ thu a hong sang hi a, kei a hong sangte in kei a hong sawl pa zong a sang ahi uh hi.</VERS>
			<VERS vnumber="41"> Pasian’ thugen ahihna hangin Pasian’ thugen mi a sangte in Pasian’ thugente’ thaman ngah dinga, mihoih hihna hangin mihoih a sang mite in mihoihte’ thaman ngah ding uh hi.</VERS>
			<VERS vnumber="42"> Keima nungzui mi a neu pen khat nangawn, keima nungzui ahihna hangin tuivot hai khat bek a suahte nangawn in pel loin thaman a ngah ding lamtak phawk un,” ci-in a vaikhak hi.</VERS>
		</CHAPTER>
		<CHAPTER cnumber="11">
			<VERS vnumber="1"> Jesuh in a nungzui sawm le nihte a vaikhakna a man khit ciangin tua kiimnai-a om khuate-ah thuhilh ding le thugen dingin tua mun panin a pai khia hi.</VERS>
			<VERS vnumber="2"> Tuiphumpa Johan in thong sung panin Jesuh’ nasepnate a zak ciangin Jesuh kiangah a nungzuite sawl a,</VERS>
			<VERS vnumber="3"> “Nang pen a hong pai ding pa na hi hiam, tua ahih kei leh adang na lamen lai ding ka hi uh hiam?” ci-in a dongsak hi.</VERS>
			<VERS vnumber="4"> Jesuh in amaute kiangah, “Va ciahkik unla, tu-a na zakte uh le na muh uh thute va gen un:</VERS>
			<VERS vnumber="5"> Mittawte in khua mukik a, khebaite pai theikikin, miphakte damkik a, bilngongte in khua za kikin, misite hingkik a, mizawngte tungah Lungdamna Thu a kihilhnate va gen un.</VERS>
			<VERS vnumber="6"> Kei hong umte pen a lungdamhuai mahmah ahi hi,” ci-in a dawng hi.</VERS>
			<VERS vnumber="7"> Tua thudong mite a ciah khiat khit ciangin Jesuh in mihonte kiangah Johan’ thu gen a, “Gamlakah Johan kiangah na pai uh ciangin bang a mu dingin kilamen na hi uh hiam? Huih in a mut awn diamdiam lopakungte a en ding maw?</VERS>
			<VERS vnumber="8"> Tua hi lo ahihleh bang a mu dingin kilamen na hi uh hiam? Puan hoih nono a silhpa a mu dingin kilamen maw? A taktakin ci lehang, puan hoih nono a silhte pen kumpi inn sungah om uh hi.</VERS>
			<VERS vnumber="9"> Tua ahih kei leh bang a en dingin pai na hi uh hiam? Kamsangpa a en ding maw? Hi hi; kamsangpa a en dingin na pai uh a, tua na muhpa uh kamsang mawkmawk ciang bek hi loin a lian zaw khat ahi hi.</VERS>
			<VERS vnumber="10"> Bang hang hiam cih leh Lai Siangtho in Johan’ thu a genna-ah,‘Na pai nading lampia hong khol dinginnangma mai-ahka kamtai pa ka sawl hi,’ci-in Pasian in gen hi, ci-in kigelh hi.</VERS>
			<VERS vnumber="11"> Leitung mi khempeuh sung pan Tuiphumpa Johan a lian pen ahi hi. Ahi zongin vantung ki-ukna sungah a neu pen i cihte nangawn Johan sangin lian zaw lai hi.</VERS>
			<VERS vnumber="12"> Tuiphumpa Johan’ thuhilh hun a kipan tu ciang dong, mite in vantung ki-ukna thu hong kituhteh gawp uh a, thahatthu hong ciam uh hi.</VERS>
			<VERS vnumber="13"> Bang hang hiam cih leh Tuiphumpa Johan thuhilh a kipat hun ciang dong, kamsangte khempeuh le Moses Thukham khempeuh in hih vantung ki-ukna thu gen belin a nei uh hi.</VERS>
			<VERS vnumber="14"> Tua thu kigensa na upnop uhleh, a kigenkhol bangin a hong pai ding Elijah a kici pen Tuiphumpa Johan ahi hi.</VERS>
			<VERS vnumber="15"> Tua ahih manin bil neite in na za ta un.</VERS>
			<VERS vnumber="16"> “Ahi zongin tuhun mite bang tawh genteh ding ka hi hiam cih leh: Mihon omna lamkabomah a tu naupang a kimawlte tawh kibang uh hi. Naupang honkhat in a lawmte kiangah,</VERS>
			<VERS vnumber="17"> ‘Lam nading khuangkong tumsak uh hanginna lam nuam kei uh a,kah la ka sak uh hangin lahna kap nuam tuan kei uh hi,’a kicite tawh a kibang uh hi.</VERS>
			<VERS vnumber="18"> Bang hang hiam cih leh Tuiphumpa Johan hong pai a, amah in zu le an tangin a om ciangin, ‘Dawivei hi,’ a ci uh hi.</VERS>
			<VERS vnumber="19"> Mihing Tapa hong pai leuleu a, zune anne-in a om ciangin, ‘Zuhai anhai pa; siahdongte le midangte in a kikholhpih nop loh mite tawh a kikhawlpa,’ ci leuleu uh hi. Ahi zongin Pasian’ pilna a man taktakna thu a gah panin hong kilang hi,” a ci hi.</VERS>
			<VERS vnumber="20"> Tua ciangin Jesuh in nalamdang tampi a bawlna mun khuapi mite kisik nuam lo uh ahih manin taiibawl ding kipan a,</VERS>
			<VERS vnumber="21"> “Khorazin khuapi mite le Bethsaida khuapi mite aw, gimna lianpi na thuak ding uh hi. Bang hang hiam cih leh note khua sungah a hong kilak na lamdangte, Taia le Sidon khua sungah kilak hileh amaute in kisikna limin sawtpekin puanhampi silhin vut kinuh ding uh hi.</VERS>
			<VERS vnumber="22"> Tua ahih manin thukhen ni ciangin note’ thuakna sangin, Taia le Sidon khuamite’ thuakna baih zaw lai ding ahihna thu phawk ta un.</VERS>
			<VERS vnumber="23"> Kapernaum khuapi mite aw, van a sangna munah hong kipahtawi ding sa na hi uh hiam? Hell khuk sungah hong kilawnsuk ding hi. Bang hang hiam cih leh note’ khua sunga hong kibawl na lamdangte, Sodom khua sungah kibawl hileh tuni dongin tua khua kip lai ding hi.</VERS>
			<VERS vnumber="24"> Tua ahih manin thukhen ni ciangin note’ thuakna sangin Sodom khuamite’ thuakna baih zaw lai ding ahihna thu phawk ta un,” a ci hi.</VERS>
			<VERS vnumber="25"> Tua ciangin Jesuh in, “Vantung le leitung Topa ahi ka Pa aw, mipilte le misiamte tungah na ip hih thute, bangmah a thei lo hih mite tungah lak na hih manin ka nuam hi.</VERS>
			<VERS vnumber="26"> Pa aw, hih pen nangma deihna le na lungkimna bangin na hih ahi hi.</VERS>
			<VERS vnumber="27"> “Ka Pa in kei tungah na khempeuh hong pia khin hi. Pa sim loh Tapa a thei kuamah om lo a, Tapa le Tapa in a theihsaknop mite sim loh, pa a thei kuamah om lo hi.</VERS>
			<VERS vnumber="28"> “Na semin vangik pua-in a gim mite khempeuh aw, ka kiangah hong pai ta un. Note tungah lungsim tawldamna kong pia ding hi.</VERS>
			<VERS vnumber="29"> Keima hakkol zamin kisuan unla, kei kiangah hong kisin dih un. Kei pen kiniamkhiatin nem hithiat ka hih manin ka kiangah na tawl uh a dam ding hi.</VERS>
			<VERS vnumber="30"> Bang hang hiam cih leh note kong suat ding ka hakkol nuam a, na puak ding uh van zong a zang mah ahi hi,” ci-in a gen khia hi.</VERS>
		</CHAPTER>
		<CHAPTER cnumber="12">
			<VERS vnumber="1"> Tua zawh a sawt loin Sabbath ni khatin mangbuh lo nawkin Jesuh a pai hi. A nungzuite a gil uh kial ahih manin mangbuhvuite zutin a ne uh hi.</VERS>
			<VERS vnumber="2"> Farisi mite in a muh uh ciangin Jesuh kiangah, “En in, Sabbath ni-in i hih dingin a kilawm lo gamtatna na nungzuite gamta uh hi,” a ci uh hi.</VERS>
			<VERS vnumber="3"> Jesuh in amaute kiangah, “David le a kikholhpihte a gilkial laitakun David’ gamtatna thu sim ngei lo na hi uh hiam?</VERS>
			<VERS vnumber="4"> Pasian’ inn sungah amah lut a, siampite lobuang, amah le a kikholhpihte in a nek theih ding ahi lo Ompihna Anlum la-in amah le a kikholhpihte in a ne uh hi. </VERS>
			<VERS vnumber="5"> Tua ahih kei leh zong siampite in Sabbath sim mahin biakinn sungah Sabbath thukham khial napi-in mawhsakna a ngah tuan lohna thu uh, Moses Thukham sungah sim ngei lo na hi uh hiam?</VERS>
			<VERS vnumber="6"> Note kiangah kong genin-ah: Tua biakinn sangin a lian zaw khat hih lai-ah hong om hi.</VERS>
			<VERS vnumber="7"> Lai Siangtho sungah, ‘Ganhing tawh biak ding ka deih kei a, migitna ka deih zaw hi,’ a cihnopna thu teltakin thei le-uhcin a mawh lopi kimlai na mawhsak kei ding uh hi.</VERS>
			<VERS vnumber="8"> Bang hang hiam cih leh Mihing Tapa pen Sabbath ni a ukpa ahi hi,” ci-in a dawng hi.</VERS>
			<VERS vnumber="9"> Tua lai panin Jesuh paisuakin amau kikhopna inn sungah a lut hi.</VERS>
			<VERS vnumber="10"> Tua lai-ah a khut langkhat a zaw mi khat a na om hi. Jesuh gamta khial hi, ci-in a mawhna a zong nuam mi pawlkhat tua lai-ah om uh ahih manin tua mite in Jesuh kiangah, “Sabbath ni-in cina damsak ding a kilawm mah ahi hiam?” ci-in a dong uh hi.</VERS>
			<VERS vnumber="11"> Jesuh in amaute kiangah, “Note khatpeuh in tuu khat nei unla, Sabbath ni-in dum sungah tua tuu kia leh, tua tuu va lenin kai khiato ding hi lo na hi uh hiam?</VERS>
			<VERS vnumber="12"> Mi pen tuu sangin nakpitakin manpha zaw ahih manin Sabbath ni-in a hoih sep ding a kilawm ahi hi,” ci-in a dawn khit ciangin</VERS>
			<VERS vnumber="13"> a mipa kiangah, “Na khut zan in,” a ci hi. A mipa in zong a khut zanpah a, midangte mah bangin hoihtakin a damkik hi.</VERS>
			<VERS vnumber="14"> Ahi zongin Farisi mite pai khia uh a, Jesuh a thah theih nading uh vai a hawm uh hi.</VERS>
			<VERS vnumber="15"> Jesuh in amah a kisawmna thu a theih ciangin tua mun panin a pai khia hi. Mi tampi in amah hong zui uh hi. Amah in cina mi khempeuh damsak a,</VERS>
			<VERS vnumber="16-17"> Pasian in kamsang Isaiah tungtawnin a gen thu a tun theih nadingin, kuama kiangah ama thu a gen loh nadingun thu a pia hi. Tua a genna-ah,</VERS>
			<VERS vnumber="18"> “Keimah in ka teelsaka nasem pa, ka it mahmah,ka lungkimna pa en un.Keima Khaama tungah ka pia dinga,Gentail mite tungahupna man a pulak ding hi.</VERS>
			<VERS vnumber="19"> Amah in thu seel loin,a aw sangsak lo dinga,konglakah zonga awging kiza lo ding hi.</VERS>
			<VERS vnumber="20"> Amah in a zawngkhal mitedopbawl dinga,a cimawh mite tungahmigi ding hi.Thuman thutanga gualzawhsak matengkhawl ngei lo ding hi.</VERS>
			<VERS vnumber="21"> Gentail mite in amah bek mahlametin nei ding uh hi,”ci hi.</VERS>
			<VERS vnumber="22"> Tua ciangin mi pawlkhat in Jesuh kiangah mittawt le pau theih loh a thuah dawivei mi khat hong paipih uh hi. Jesuh in amah damsak ahih manin amah hong pau thei-in khua zong hong mu thei hi.</VERS>
			<VERS vnumber="23"> Tua ciangin mi khempeuh in lamdangsa mahmah uh a, “Hih pa, i lam etet David’ suan hi lo ding ahi hiam?” a ci uh hi.</VERS>
			<VERS vnumber="24"> Ahi zongin Farisi mite in hih thu a zak uh ciangin, “Dawimangpa Beelzebul min tawh dawi a hawl khia hi lel hi,” a ci uh hi.</VERS>
			<VERS vnumber="25"> Jesuh in amaute’ ngaihsutna thei ahih manin amaute kiangah, “Gam khat peuhpeuh, a gammite kiphelkhamin pawlkhat le pawlkhat kido le-uh tua gam a sia suak ding hi; khua khat ahi a, innkuan khat ahi zongin kiphelkhamin kido le-uh kip lo ding hi.</VERS>
			<VERS vnumber="26"> Tua mah bangin Satan le Satan kihawl khia le-uh a ukna bangci kip theih ding ahi hiam?</VERS>
			<VERS vnumber="27"> Keimah in Beelzebul vangliatna tawh dawite hawl khia ka hih leh na mipihte un a kua’ vangliatna tawh hawl khia ahi uh hiam? Na mipihte un na ngaihsut khialhna uh hong kilangsak hi.</VERS>
			<VERS vnumber="28"> Note’ ngaihsut bang hi loin, Pasian’ Kha in dawi hawl khiat nading vangliatna kei tungah hong pia ahih manin note lakah Pasian’ ukna hun hong kipan khin ahihna hong kilang hi.</VERS>
			<VERS vnumber="29"> Mi khatpeuh in mi thahat khat pa’ inn sungah lutin a neihsate a laksak theih nadingin tua inn nei a thahatpa a hencip masak phot ding kisam hi. A hencip zawh khit ciang bekin a inn-ah lutin a neihsate la thei pan hi.</VERS>
			<VERS vnumber="30"> Kei hong pawlpih lo peuhmah keima lang hi uh a, kei hong kaihkhoppih lo peuhmah a thehthang ahi uh hi.</VERS>
			<VERS vnumber="31"> Tua ahih manin note kiangah kong genin-ah: Mihingte’ kampau khialhna le gamtat khialhnate kimaisak thei dinga, ahi zongin Kha Siangtho langpangin a gensiate kimaisak lo ding hi.</VERS>
			<VERS vnumber="32"> Mihing Tapa langpangin a gensiate a mawhna uh kimaisak thei dinga, ahi zongin Kha Siangtho langpangin a gensiate pen tuhun a kipan a tawntungin a mawhna uh kimaisak lo ding hi.</VERS>
			<VERS vnumber="33"> “Singgah limci a gah theih nadingin a kung a cidam phot ding kisam a, a kung gina kei leh a gah limci lo hi. Tua ahih manin singkung khat a pianzia pen a gahin hong kithei hi.</VERS>
			<VERS vnumber="34"> Gul bangin ngian a zang note aw, migilo na hih uh ciangin bangci-in thuhoih gen thei mah ding na hi uh hiam? Bang hang hiam cih leh lungsim sunga thu om pen kam in a gen khia hi bek hi.</VERS>
			<VERS vnumber="35"> Mihoihte in a hoih a khol teng suah khia a, migilote in gitlohna a khol teng a suah khia ahi hi.</VERS>
			<VERS vnumber="36"> Note kiangah kong genin-ah: Thukhen ni ciangin mi khempeuh in phattuamna a om lo a kampaunate uh khempeuh bangin thusitna a thuak ding uh hi.</VERS>
			<VERS vnumber="37"> Bang hang hiam cih leh nomau kampauna tawh kizui-in thu hong kikhen dinga, dik hi, cihna ahi a, mawh hi, cihna ahi zongin na ngah nadingun nomau kampau mah hong kibulphuh ding hi,” a ci hi.</VERS>
			<VERS vnumber="38"> Tua ciangin Thukham hilh siate le Farisi mi pawlkhat in Jesuh kiangah, “Sia aw, nalamdang khat nong lah ding ka deih uh hi,” ci-in a ngen uh hi.</VERS>
			<VERS vnumber="39"> Ahi zongin Jesuh in, “Tuhun a mite bangzahin giloin, Pasian’ thu thei lo ahi uh hiam? Na lamdang ka bawl ding na hong ngen tazen uh hi. Jonah thu tawh kisai nalamdang longal adang hong kilaklo ding hi.</VERS>
			<VERS vnumber="40"> Ngasa gilpi sungah sun thum le zan thum sung Jonah a om mah bangin Mihing Tapa zong sun thum le zan thum sung mah lei sungah om ding hi.</VERS>
			<VERS vnumber="41"> Jonah in amaute kiangah thu a hilh ciangin a mawhna panun kisikkik uh ahih manin thukhen ni ciangin Nineveh khuamite in note mawhsakna thu hong gen ding uh hi. Note kiangah kong genin-ah: Tu mahmahin note kiangah Jonah sangin a lian zaw khat a om hi.</VERS>
			<VERS vnumber="42"> Leitaw lam gam kumpinu in Solomon’ pilna thu a ngai dingin leitung phelkhat kantanin hong pai ahih manin thukhen ni ciangin amah in note mawhsakna thu hong gen ding hi. Note kiangah kong genin-ah: Tu mahmahin hih lai-ah Solomon sangin a lian zaw khat a om hi.</VERS>
			<VERS vnumber="43"> “Mi khatpeuh sung panin dawi a kihawlkhiat khit ciangin a ten nading mun keuna zongin a vak kawikawi hi. Ahi zongin a ten nading mun a muh zawh loh ciangin,</VERS>
			<VERS vnumber="44"> ‘Ka pai khiatnasa inn mahah ciahkik ning,’ ci hi. A hong paikik ciangin tua inn na awng lai a, kipuah siangin hoihtakin a om a mu hi.</VERS>
			<VERS vnumber="45"> Tua ciangin va paikik a, amah sangin a siahuai zaw dawi sagih hong tunpihin tua mipa sungah a teeng uh hi. Tua ahih manin tua mipa pianzia pen a masa huna sangin a sia zaw hi. Tua ahih ciangin tuhuna migilote zong hih mipa’ pianzia mah tawh kibang ding uh hi,” a ci hi.</VERS>
			<VERS vnumber="46"> Tua bangin mite kiangah thu genin a om laitakin a pualamah a nu le a naute in Jesuh hopih nuamin a om uh hi.</VERS>
			<VERS vnumber="47"> Tua ahih manin tua lai-ah a om mite khat in Jesuh kiangah, “Na nu le na naute in nang hong hopih nuamin a pualamah om uh hi,” a ci hi.</VERS>
			<VERS vnumber="48"> Ahi zongin Jesuh in tua mipa kiangah, “Ka nu kua bangte hi a, ka naute kua bangte ahi uh hiam?” a cih khit ciangin</VERS>
			<VERS vnumber="49"> a nungzuite lam kawk a, “Hihte pen ka nu le ka sanggamte ahi uh hi.</VERS>
			<VERS vnumber="50"> Vantungah a om ka Pa’ deihna bangin a gamta mi peuhmah ka sanggam pasal, ka sanggam numei, ka nu ahi uh hi,” ci-in a dawng hi.</VERS>
		</CHAPTER>
		<CHAPTER cnumber="13">
			<VERS vnumber="1"> Tua ni mahin tua inn panin Jesuh pai khia a, tuili gei-ah pai-in thuhilh dingin a tu hi.</VERS>
			<VERS vnumber="2"> Ama kiimah a hong kikhawm mi tamlua ahih manin amah gunkuang tungah pai-in tu a, mihonte ahihleh tuili gei-ah a omsak hi.</VERS>
			<VERS vnumber="3"> Amah in thugentehna a tuamtuam zangin thu tampi hilhin a genin-ah: “Khaici vawhpa khaici vawh dingin a kuan khia hi.</VERS>
			<VERS vnumber="4"> Khaici a vawh ciangin pawlkhatte lo lai lam dungah tu a, vasate hong leengin a ne uh hi.</VERS>
			<VERS vnumber="5"> Pawlkhatte, suang a kitawphahna leidaina mun a tu hi. Lei thuk loin lum ahih manin a khaici popah hi.</VERS>
			<VERS vnumber="6"> Ahi zongin ni hong sat ciangin ankungte in zung thuk kha zo lo uh ahih manin tua ankungnote vulin a keu hi.</VERS>
			<VERS vnumber="7"> Pawlkhatte, lingbulsum a omna mun leilak tu a, lingbulsumte hong selin hong khang ahih manin ankungte a dep gawp hi.</VERS>
			<VERS vnumber="8"> Ahi zongin pawlkhatte, lei hoihna mun tu-in hong khang hi. Pawlkhatte in a zah zakhat, pawlkhatte in a zah sawmguk, adangte in a zah sawmthum a gah hi,” ci-in a gen khit ciangin,</VERS>
			<VERS vnumber="9"> “Zak nading bil a neite in hih thu na za ta un,” ci-in Jesuh in a thugen a khum hi.</VERS>
			<VERS vnumber="10"> Tua ciangin nungzuite in Jesuh va naihin ama kiangah, “Bang hangin thugentehna zangin amaute tungah thu gen na hi hiam?” ci-in a dong uh hi.</VERS>
			<VERS vnumber="11"> Jesuh in, “Vantung ki-ukna tawh kisai thusim note tungah hong kihilh a, ahi zongin amaute tungah kihilh lo hi.</VERS>
			<VERS vnumber="12"> Bang hang hiam cih leh a neisate tungah kipia thuahin hau semsem dinga, a nei lote tung panin a neihsa sunsun nangawn kilaksak ding hi.</VERS>
			<VERS vnumber="13"> Amaute in enen napi-in mu thei lo uh a, ngaingai napi-in za thei lo, tel thei lo uh ahih manin thugentehna zangin thu a gen ka hi hi.</VERS>
			<VERS vnumber="14"> Kamsang Isaiah’ thugen kholhna, hih thu tawh kisai-ah amau adingin tung taktak hi. Tua a genna-ah,‘Na zakzak uh hanginna tel kei ding uh a,na etet uh hanginna mu kei ding uh hi.</VERS>
			<VERS vnumber="15"> Hih mite’ lungsimmawl mahmah hi;a bil uh bingsak uh a,a mit uh a si uh hi.Tua bang hi kei le-uh,a mit uh tawh mu-in,a bil uh tawh za-in,a lungsim un tel dinga,kei lamahamaute hong kihei-in,amaute ka damsak ding hi,ci-in Pasian in gen hi,’ci-in kigelh hi.</VERS>
			<VERS vnumber="16"> Ahi zongin note’ mit in mu-in na bil un za ahih manin a hampha mahmah na hi uh hi.</VERS>
			<VERS vnumber="17"> Ahi taktakin note kiangah kong genin-ah: Kamsangte le Pasian’ mi tampite in note’ muhte mu nuam mahmah napi-in mu lo uh a, note’ zakte za nuam mahmah napi-in za lo uh hi.</VERS>
			<VERS vnumber="18"> “Tua ahih ciangin tu-in khaici vawhpa thugentehna thu na ngai un.</VERS>
			<VERS vnumber="19"> Mi pawlkhat in Pasian’ hong ukna tawh kisai a lungdamhuai thu za napi-in a thu theitel lo uh ahih manin Dawimangpa hong pai-in amau lungsim sunga a kivawh thu a lakkhiatsak hi. Hih bangte pen lolai lampi dung a tu khaicite tawh kibang hi.</VERS>
			<VERS vnumber="20"> Suang kitawphah leilak a tu khaicite pen Pasian’ thu a zak ciangun lungdam takin a sangpahte a cihnopna ahi hi.</VERS>
			<VERS vnumber="21"> Ahi zongin amaute sungah thuktum zo lo ahih manin tawlkhat sung bek um uh hi. Tua ahih manin Pasian’ thu hangin haksatna ahi a, bawlsiatna ahi zongin khat peuhpeuh a tun ciangin tawpkikpah uh hi.</VERS>
			<VERS vnumber="22"> Lingbulsum omna leilakah a tu khaicite pen Pasian’ thu za napi-in amau nuntakna sung uhah leitung lunghihmawhna le hauh nopnate in Pasian’ thu vuknelh ahih manin bangmah a suak khia zo lote a cihnopna ahi hi.</VERS>
			<VERS vnumber="23"> Lei hoihna munah a tu khaicite pen Pasian’ thu a zak ciangin a tel mite a cihnopna ahi hi. Tua bang mite adingin Pasian’ thu in man nei a, pawlkhatte adingin a zah zakhat, pawlkhatte adingin a zah sawmguk, pawlkhatte adingin a zah sawmthumin Pasian’ thu in man a nei hi,” a ci hi.</VERS>
			<VERS vnumber="24"> Tua ciangin Jesuh in thugentehna dang khat gen a, “Vantung ki-ukna pen bang tawh kibang hiam cih leh: A lo ah taangci hoih a vawhpa tawh kibang hi.</VERS>
			<VERS vnumber="25"> Ahi zongin zan khat, mite a ihmut kalun galte khat hong pai-in taang lakah tahum tang vawhin a pai khia hi.</VERS>
			<VERS vnumber="26"> Taangte hong po-in a vuih hun ding ciangin tahum kungte zong hong lianin hong kilang hi.</VERS>
			<VERS vnumber="27"> Tua ciangin lonei pa’ nasemte ama kiangah hong pai-in, ‘Na lolai-ah na vawh khaici pen taangci hoihte ahi hi. Hih tahumte koi pan a hong piang ahi hiam?’ a cih ciangin</VERS>
			<VERS vnumber="28"> amah in, ‘Galte’ vawh ahi hi,’ ci-in a dawng hi. A nasemte in ama kiangah, ‘Tua ahihleh kote va kuanin ka va bot ding uh hiam?’ ci-in a dong uh hi.</VERS>
			<VERS vnumber="29"> Ahi zongin amah in, ‘Va bot kei un. Tahumte bot le-uhcin taang tawh na botkhawm kha ding uh hi.</VERS>
			<VERS vnumber="30"> Anlak hun mateng a nam nihin tuaci om phot hen. Anlak hun ciangin anlate kiangah, “Tahumte bot masa unla, meikhukah khul dingin lomhen un. Ahi zongin taangte la-in ka ansal-ah hong sung un,” ka ci ding hi,’ ci hi,” a ci hi.</VERS>
			<VERS vnumber="31"> Tua ciangin Jesuh in thugentehna dang khat gen leuleu a, “Vantung ki-ukna pen bang tawh kibang hiam cih leh, mi khat in a lo sungah a vawh ankam tang tawh kibang hi.</VERS>
			<VERS vnumber="32"> Khaici khempeuh lak panin ankam tang a neu pen ahi hi. Ahi zongin a khan khit ciangin ankung lakah a gol pen suak ahih manin vasate in a hiang tungah bu a tom theihna zah ding ciang hong suak thei hi,” a ci hi.</VERS>
			<VERS vnumber="33"> Tua ciangin thugentehna khat mah gen leuleu a, “Vantung ki-ukna pen bang tawh kibang hiam cih leh, nupi khat in annel seu thum dim meek manin silngo sawh a, a vekpi-in silngo in zelin a pawmsak tawh kibang hi,” a ci hi.</VERS>
			<VERS vnumber="34"> Jesuh in hih thute khempeuh, thugentehna vive zangin thu hilh a, thugentehna zang loin thu khat beek a gen kei hi.</VERS>
			<VERS vnumber="35"> Hih bangin thugentehna a zatna pen kamsang Isaiah in,“Thugentehna zanginthu ka gen dinga,leitung piancil a kipana kithei lo thuteka gen ding hi,”ci-in a gen kholhsakna thu a tun nading ahi hi.</VERS>
			<VERS vnumber="36"> Tua ciangin mihonte lak panin Jesuh pai khia-in inn sungah a lut hi. A nungzuite ama kiangah hong pai uh a, “Lolai-a om Tahum Thugentehna a khiatna hong gen in,” a cih uh ciangin</VERS>
			<VERS vnumber="37"> Jesuh in, “Taangci hoih a vawhpa pen Mihing Tapa ahi hi.</VERS>
			<VERS vnumber="38"> Lolai pen leitung hi a, taangci hoih i cih pen Pasian’ ukna sungah a om mite ahi uh hi. Tahumte pen Gilopa tawh a kipawl mite hi a,</VERS>
			<VERS vnumber="39"> tahum tang a vawh galpa pen Dawimangpa ahi hi. Anlak hun pen leitung bei nading hun hi a, anla nasemte pen vantung mite ahi hi.</VERS>
			<VERS vnumber="40"> Tahumte kikaikhawmin meikhuk sungah a kikhultum mah bangin leitung bei hun ciangin tua bangmahin kihih ding hi.</VERS>
			<VERS vnumber="41"> Mihing Tapa in a vantung mite hong sawl dinga, ama ukna sungah a om migilote le mi a mawh nadingin a bawl mi khempeuh kaikhawmin</VERS>
			<VERS vnumber="42"> meikhukpi sungah tua bang mite lawn ding uh a, tua lai-ah amaute kapin a hagawi ding uh hi.</VERS>
			<VERS vnumber="43"> Tua hun ciangin Pasian’ mite ahihleh a Pa uh Ukna sungah ni bangin a taang ding uh hi. Zak nading bil a neite in hih thu na za ta un.</VERS>
			<VERS vnumber="44"> “Vantung ki-ukna pen lolai-ah a kiseel sum tawh kibang hi. Mi khat in a muh ciangin limtakin a seelpha hi. Amah lungdam mahmahin a inn-ah ciahpah a, a neih khempeuh a zuak khit ciangin tua lo a lei hi.</VERS>
			<VERS vnumber="45"> “Vantung ki-ukna pen sumbawlpa in a zon kep hoih pente tawh zong kibang hi.</VERS>
			<VERS vnumber="46"> Sumbawlpa in a manpha diak pawl kep khat a muh ciangin ciahpahin a neih khempeuh a zuak khit ciangin tua kep a lei hi.</VERS>
			<VERS vnumber="47"> “Vantung ki-ukna pen tui sungah kipaai-in ngasa namkim a awkna ngen tawh zong kibang hi.</VERS>
			<VERS vnumber="48"> Ngasa tampi tak a awk ciangin ngabengte in tui gei-ah a ngen uh kai khia-in tusuk uh a, nek theih ding ngasate, paipel sungah guangin, nek theih loh ding ngasate, a lawn khia uh hi.</VERS>
			<VERS vnumber="49"> Leitung hun bei ciangin zong tua bangmah hi ding hi. Vantung mite hong pai-in mihoihte lak panin migilote la khia-in,</VERS>
			<VERS vnumber="50"> meikhukpi sungah tua migilote a khul ding uh hi. Tua lai-ah kapin a hagawi ding uh hi.</VERS>
			<VERS vnumber="51"> “Hih ka thugente khempeuh a khiatna na thei uh hiam?” ci-in Jesuh in a dot ciangin amaute in, “Ka thei uh hi,” ci-in a dawng uh hi.</VERS>
			<VERS vnumber="52"> Tua ciangin Jesuh in amaute kiangah, “Vantung ki-ukna sungah a hong lut Thukham hilh siate khempeuh pen, a sumkholna panin a thak le a lui, a ut utin a la khia thei ziauziau sumnei pa tawh kibang uh hi,” a ci hi.</VERS>
			<VERS vnumber="53"> Jesuh in hih thugentehnate a gen khit ciangin tua lai panin pai khia-in</VERS>
			<VERS vnumber="54"> ama khua-ah pai a, kikhopna inn sungah thu a hilh hi. Ama thugen a za mite in lamdangsa mahmah uh a, “Hih mipa in hih bang pilna koilai panin ngah a, bang hangin hih bang na lamdangte bawl thei ahi hiam?</VERS>
			<VERS vnumber="55"> Khutsiam pa’ tapa hi lel a, a nu zong Mary a kici nu hilel hi lo ahi hiam? Ama naute zong James, Josef, Simon le Judas hi lo ahi uh hiam?</VERS>
			<VERS vnumber="56"> A nau numeite zong hih lai mah a om hi lo ahi uh hiam? Tua bang hinapi-in hih mipa in koi lai panin hih bang thuteng ngah thei ahi hiam?” a ci uh hi.</VERS>
			<VERS vnumber="57"> Tua ahih manin amah a sang zo kei uh hi. Tua ciangin Jesuh in amaute kiangah, “Kamsang khat pen, ama khua, ama behte le ama inn sung longal-ah kizahtakin pahtawina a ngah hi,” a ci hi.</VERS>
			<VERS vnumber="58"> Nazareth khuamite in amah a up lohna hangin tua khua-ah nalamdang tampi a bawl kei hi.</VERS>
		</CHAPTER>
		<CHAPTER cnumber="14">
			<VERS vnumber="1"> Tua hun laitakin Galilee gam sungteng a uksawn kumpi Herod in Jesuh’ thu a za hi.</VERS>
			<VERS vnumber="2"> Amah in a nuai-a uliante kiangah, “Hih pa pen Johan hi a, sihna panin a hingkik hi ding hi. Tua ahih manin hih bang nalamdang bawlna ding vangliatna nei hi ding hi,” a ci hi.</VERS>
			<VERS vnumber="3-4"> Bang hang hiam cih leh Herod in a nau Filip’ zi Herodias a tenpihna hangin Johan in Herod kiangah, “Na naupa’ zi na teenpih ding ngeina hi lo hi,” ci-in gen zelzel ahih manin Herod a heh suak a, Johan mansakin, khau khihsakin, thong sungah a khumsak hi. </VERS>
			<VERS vnumber="5"> Herod in Johan that nuam hi. Ahi zongin mite in kamsangin ngaihsun uh ahih manin mite a kihtakna hangin thatsak ngam lo hi.</VERS>
			<VERS vnumber="6"> Ahi zongin Herod’ suah ni pawi bawl hun hong tun ciangin mihonte mai-ah Herodias’ tanu hong laam ciangin Herod lungdam mahmah ahih manin,</VERS>
			<VERS vnumber="7"> “Na hong nget peuhpeuh kong pia ding hi,” ci-in a kiciam hi.</VERS>
			<VERS vnumber="8"> Tua numei in zong a nu’ ngaihsut piakna zui-in, “Kuangdai khat sungah Tuiphumpa Johan’ lutang, hih lai mahmahah hong pia in,” ci-in a ngen hi.</VERS>
			<VERS vnumber="9"> Kumpipa dah mahmah hi. Ahi zongin a kiciamnasa ahihna hang le a leenglate’ maitang a zahtakna hangin a ngetna a kipiak nadingin thu a pia hi.</VERS>
			<VERS vnumber="10"> Tua ahih manin mi sawlin thongah Johan’ lutang a tansak hi.</VERS>
			<VERS vnumber="11"> Kuangdai khat tawh tua a lutang hong kipaipihin numei kiangah kipia a, tua numei in a nu kiangah a paipih hi.</VERS>
			<VERS vnumber="12"> Tua ciangin Johan’ nungzuite hong pai uh a, a luang la-in a vui khit uh ciangin Jesuh kiangah hih thu a ko uh hi.</VERS>
			<VERS vnumber="13"> Jesuh in tua thu a zak ciangin tua mun panin kihem khia-in gamdaihna mun a zuan dingin gunkuang tawh a pai hi. Mite in ama pai khiatna thu a theih uh ciangin a khua ciat panun lei lam tawnin Jesuh nung hong zui uh hi.</VERS>
			<VERS vnumber="14"> Tui gei-ah Jesuh a tun ciangin mihon tampi a na om a mu hi. Amaute hehpihhuai sa a, a cinate a damsak hi.</VERS>
			<VERS vnumber="15"> Ni a tum kuan ciangin nungzuite in Jesuh kiangah, “Hih lai mun gamlak hi a, ni zong tum dektak ta hi. Hih kiimnai-a om khuate-ah mite va pai-in a an ding uh a lei nadingun sawl khia in,” a ci uh hi.</VERS>
			<VERS vnumber="16"> Ahi zongin Jesuh in, “Amaute a pai khiat ding kisam lo hi. Amaute’ nek ding bang khat peuhpeuh pia un,” ci-in a dawn ciangin</VERS>
			<VERS vnumber="17"> amaute in, “Anlum nga le ngasa tawn nih lobuang bangmah dang om lo hi,” a ci uh hi.</VERS>
			<VERS vnumber="18"> Jesuh in, “Tuate hong paipih un,” ci-in a sawl khit ciangin,</VERS>
			<VERS vnumber="19"> lopa tungah mihonte a tut nadingun a sawl hi. Tua ciangin anlum nga le ngasa tawn nih la-in vantung lam ento a, Pasian tungah a lungdamna a ko hi. Tua ciangin anlum balnenin a nungzuite pia a, a nungzuite in mihonte mai-ah a lui uh hi.</VERS>
			<VERS vnumber="20"> Mi khempeuh in ne-in a kham khit uh ciangin a khamvalte uh khawmkik uh a, paipel sawm le nih a dim hi.</VERS>
			<VERS vnumber="21"> Tua an a ne mite, numei le naupang sim loh, pasal cingteng mi tul nga bang a pha hi.</VERS>
			<VERS vnumber="22"> Tua ciangin Jesuh in mihonpite a ciahsak laitakin a nungzuite gunkuangah tuangsak a, tuili gal khatah a pai dingin ama mai-ah a ma paisak hi.</VERS>
			<VERS vnumber="23"> Mihonte a ciah khit ciangin thungen dingin mual tunglamah a paito hi. Khuamial ciangin Jesuh guakbek gamlakah om a,</VERS>
			<VERS vnumber="24"> ahi zongin nungzuite pen lei tawh gamlapi kihal khinta uh a, huih in amaute lehmut ahih manin gunkuang a kilok gawp hi.</VERS>
			<VERS vnumber="25"> Zingsang lam nai thum le nai guk kikal khawng ciangin a nungzuite kiang lam manawhin tui tungah Jesuh hong pai hi.</VERS>
			<VERS vnumber="26"> Ahi zongin nungzuite in tui tungah hong pai a muh uh ciangin lau mahmah uh a, “Sikha hi,” ci-in ngaihsun uh ahih manin a lau manun a awng uh hi.</VERS>
			<VERS vnumber="27"> Jesuh in amaute hopihpah a, “Na lungsim uh hangsak un. Keimah ka hi hi. Lau kei un,” a ci hi.</VERS>
			<VERS vnumber="28"> Tua ciangin Peter in, “Topa aw, nang na hihtakpi leh, tui tung tawnin nang kiangah kei zong hong paisak in,” a ci hi.</VERS>
			<VERS vnumber="29"> Jesuh in, “Hong pai in,” a cih ciangin Peter zong gunkuang tung panin kum khia a, Jesuh’ omna lam manawhin tui tungah a pai hi.</VERS>
			<VERS vnumber="30"> Ahi zongin huihpi nung a muh ciangin lau a, tui sungah tum dektak ahih manin, “Topa aw, hong hon in,” a ci hi.</VERS>
			<VERS vnumber="31"> Jesuh in zong a khut tawh Peter zamin len a, “Upna cingtaak lopa aw, bang ci-a hong tuaci muanlah na hi hiam?” a ci hi.</VERS>
			<VERS vnumber="32"> Gunkuang tungah a kahtoh khit uh ciangin huihpi nung a dai hi.</VERS>
			<VERS vnumber="33"> Tua ciangin gunkuang sungah a om nungzuite in Jesuh bia uh a, “Pasian’ Tapa taktak na hi hi,” ci-in a gen uh hi.</VERS>
			<VERS vnumber="34"> Tui a kantan khit uh ciangin Gennesaret gamah a tung uh hi.</VERS>
			<VERS vnumber="35"> Tua gam mite in Jesuh ahih lam a theih uh ciangin tua gam kiim khempeuh ah thu zasak uh a, cina khempeuh Jesuh kiangah a hong paipih uh hi.</VERS>
			<VERS vnumber="36"> Ama puanmongteep beek a lawnkhak theih nadingun Jesuh kiangah ngen uh a, a puanmongteep a lawng mi khempeuh in damna a ngah uh hi.</VERS>
		</CHAPTER>
		<CHAPTER cnumber="15">
			<VERS vnumber="1"> Tua ciangin Jerusalem khua panin Farisi mite le Thukham hilh siate, Jesuh kiangah hong pai uh a,</VERS>
			<VERS vnumber="2"> “Bang hangin na nungzuite in tangtawng pek panin a hong kihilh suksuk i pupa ngeinate zui lo uh ahi hiam? Amaute in an a nek ma-un a ngeina ding bangin a khut uh sil masa lo uh hi,” a ci uh hi.</VERS>
			<VERS vnumber="3"> Jesuh in, “Bang hangin note in na pupa ngeina uh zui-in, Pasian’ thupiakna palsat zawsop na hi uh hiam?</VERS>
			<VERS vnumber="4"> Pasian in, ‘Na nu le na pa na zahtak in,’ ci a, tua banah, ‘A nu ahi a, a pa ahi zongin a gensiate in thahna thuak ding hi,’ ci lai hi.</VERS>
			<VERS vnumber="5"> Ahi zongin note in, ‘Mi khatpeuh in a nu ahi a, a pa ahi zongin a huh theih nading na khat peuhpeuh a neih leh, tua na pen Pasian ading hi, ci peuh leh, a nu le a pa piak kul nawn lo hi,’ ci-in thu na hilh uh hi.</VERS>
			<VERS vnumber="6"> Tua ahih manin na pupa ngeina uh na zuihna uh hangin Pasian’ thu na palsat uh hi.</VERS>
			<VERS vnumber="7"> Na tungthamun mihoih a kineihkhem mite aw, Isaiah in note’ thu a genna man mahmah hi. Tua a genna-ah,</VERS>
			<VERS vnumber="8"> ‘Hih mite in a kampi bek uh tawhkei hong zahtak bawl uh a,ahi zongin a lungsim taktak uhkei tawh kigamla hi.</VERS>
			<VERS vnumber="9"> Mihingte’ bawltawm thukhamte,Pasian’ thukham zahinmite tungah hilh uh ahih maninkei hong biak hanguna kimanna om lo hi,’ci hi,” ci-in a dawng hi.</VERS>
			<VERS vnumber="10"> Tua ciangin Jesuh in ama kiangah mihonte sam a, “Ka thugen na ngai unla, hoihtakin na theitel un.</VERS>
			<VERS vnumber="11"> Kam sungah a tumsuk nate in mi ninsak lo a, kam sung panin a pusuak nate in mi a ninsak hizaw hi,” a ci hi.</VERS>
			<VERS vnumber="12"> Tua ciangin nungzuite in Jesuh kiangah, “Farisi mite in hih na thugen a zak uh ciangin na a sak mahmahna thu uh na thei hiam?” a ci uh hi.</VERS>
			<VERS vnumber="13"> Jesuh in, “Vantungah a om ka Pa’ suan ahi lo kung khempeuh kibotkhia ding hi.</VERS>
			<VERS vnumber="14"> Hih mite lunghihmawh ngaihsut kei un. Amaute pen mittaw makai ahi uh hi. Mittaw khat in mittaw dang khat makaih leh a nihun hawkguam sungah kiakhawm ding uh hi,” ci-in a dawng hi.</VERS>
			<VERS vnumber="15"> Ahi zongin Peter in Jesuh kiangah, “Hih thugentehna a khiatna kote hong hilh in,” a ci hi.</VERS>
			<VERS vnumber="16"> Jesuh in, “Note nangawn in thei lo a, tel lo na hi uh hiam?</VERS>
			<VERS vnumber="17"> Kam sungah a tumsukte pen gil sung tawnin tua panin pai khiasuak hi lo ahi hiam?</VERS>
			<VERS vnumber="18"> Ahi zongin kam sung panin a pusuakte pen lungsim panin hong kipankhia hi a, hihte in mi ninsak thei hi.</VERS>
			<VERS vnumber="19"> Bang hang hiam cih leh lungsim panin mi thahnopna, mi zi tawh mawhnopna, nungak tawh mawhnopna, guktakna, zuaugenna, mi gensiatna le ngaihsut hoih lo a tuamtuam hong piang khia hi.</VERS>
			<VERS vnumber="20"> Hih bang nate in mi ninsak a, khut sil loin annekna in mi ninsak lo hi,” ci-in a dawng hi.</VERS>
			<VERS vnumber="21"> Tua lai panin Jesuh pai khia a, Taia khuapi le Sidon khuapi gam sung tengah a zin hi.</VERS>
			<VERS vnumber="22"> Tua gamah a teeng Kanaan nupi khat hong pai-in hong kiko a, “David’ suan, Topa aw, kei hong hehpih in. Ka tanu in dawi vei a, nasia mahmah hi,” ci-in a hong thum hi.</VERS>
			<VERS vnumber="23"> Ahi zongin Jesuh in kam khat beek paupih lo hi. Tua ciangin a nungzuite in Jesuh kiangah, “Hih nupi i nung zui-in kikoko ahih manin a ciah nadingin sawl in,” ci-in a thum uh hi.</VERS>
			<VERS vnumber="24"> Jesuh in, “Tuu bangin a mangthang Israel mite lak bekah kei hong kisawl hi,” ci-in a dawng hi.</VERS>
			<VERS vnumber="25"> Ahi zongin tua nupi hong pai-in Jesuh’ mai-ah khukdin a, “Topa aw, kei hong huh in,” a ci hi.</VERS>
			<VERS vnumber="26"> Jesuh in, “Tate’ annek ding laksakin ui khawite piak ding kilawm lo hi,” ci-in a dawng hi.</VERS>
			<VERS vnumber="27"> Nupi in, “Hi mah hi, Topa aw; a topa sabuai tung panin a kia annengte, ui khawite in zong ne buang hi lo ahi hiam?” a ci hi.</VERS>
			<VERS vnumber="28"> Tua ciangin Jesuh in tua nupi kiangah, “Nupi aw, na upna lian taktak hi. Na deihna bangin hong piang ding hi,” ci-in a dawn khit ciangin a tanu thakhatin a dampah hi.</VERS>
			<VERS vnumber="29"> Tua lai panin Jesuh pai khia-in Galilee Tuili kiimah a pai hi. Mual tung lamah kahto-in a tu hi.</VERS>
			<VERS vnumber="30"> Ama kiangah mihon tampi tak hong pai uh a, khebaite, khezawte, mittawte, a pau thei lote le cina dang tampi, Jesuh kiangah hong koih uh hi. Jesuh in tuate khempeuh a damsak hi.</VERS>
			<VERS vnumber="31"> A pau thei lote pau thei-in, khezawte damin, khebaite hoihtakin lam pai thei-in, mittawte in khua a muh theihkikna thu mihonpite in a muh uh ciangin lamdangsa mahmah uh a, Israel mite’ Pasian a phat uh hi.</VERS>
			<VERS vnumber="32"> Tua ciangin Jesuh in a nungzuite sam a, “Kei kiangah hih mite ni thum bang hong omkhin uh a, amaute in annek ding nei nawn lo uh ahih manin hehpihhuai ka sa hi. Lamkalah cimawh kha ding uh ahih manin gilkialin ka ciahsak nuam kei hi,” a ci hi.</VERS>
			<VERS vnumber="33"> Nungzuite in, “Mihon hih zah i piak ding, hih gamlakah koi panin an ngah ding ihi hiam?” a ci uh hi.</VERS>
			<VERS vnumber="34"> Jesuh in, “Anlum bangzah nei na hi uh hiam?” a cih ciangin, “Lum sagih le ngasa neu tawm khat om hi,” a ci uh hi.</VERS>
			<VERS vnumber="35"> Tua ciangin Jesuh in leilakah mihonte a tut nadingin a sawl hi.</VERS>
			<VERS vnumber="36"> Anlum sagih le a ngasate la-in Pasian tungah lungdamna a koh khit ciangin balnenin a nungzuite tungah pia a, a nungzuite in mihonpite mai-ah a lui uh hi.</VERS>
			<VERS vnumber="37"> Mihonte in ne-in a kham khit uh ciangin a khamval a neng a themte tawmkik uh a, paipel lian sagih a dim hi.</VERS>
			<VERS vnumber="38"> Tua an a ne mite, numei le naupang sim loh, pasal cingteng mihing tulli ahi hi.</VERS>
			<VERS vnumber="39"> Jesuh in mihonte a ciahsak khit ciangin gunkuang tungah tuangin Magadan gamah a pai hi.</VERS>
		</CHAPTER>
		<CHAPTER cnumber="16">
			<VERS vnumber="1"> Jesuh kiangah Farisi mite le Saddusi mite pawlkhat a hong pai uh hi. Amaute in Jesuh a mawhsak theih nading uh a deihna-in Pasian tawh a kipawl ahihna a lah nadingin lim khat a lah ding a ngen uh hi.</VERS>
			<VERS vnumber="2"> Ahi zongin Jesuh in, “Ni a tum khit nitak ciangin, ‘Van san ahih manin khua pha ding hi,’ na ci uh hi.</VERS>
			<VERS vnumber="3"> Zingsang hun ciangin, ‘Van sanin khua niim ahih manin guah zu ding hi,’ na ci thei uh hi. Note in van maitang na et uh ciangin khua pha ding le khua sia ding khen thei napi-in tuhun thute na theithei kei uh hi.</VERS>
			<VERS vnumber="4"> Tulai hun mite giloin, Pasian tawh kipawl lo uh hi. Lim a nget uh hangin Jonah lim sim loh adang kilak lo ding hi,” ci-in a dawng hi. Tua ahih manin amaute nusia-in a paisan hi.</VERS>
			<VERS vnumber="5"> Tui galkhat a tun uh ciangin nungzuite in anlum a puak mangngilh lam uh a phawk uh hi.</VERS>
			<VERS vnumber="6"> Jesuh in amaute kiangah, “Farisi-te le Saddusi-te’ silngo hoihtakin kidawm un,” a ci hi.</VERS>
			<VERS vnumber="7"> Tua ciangin nungzuite in, “Anlum i puak mangngilh manin hih thu hong gen hi ding hi,” ci-in amaute khatlekhat a kikum uh hi.</VERS>
			<VERS vnumber="8"> Jesuh in hih amaute’ kihona thu thei ahih manin, “Upna neu mite aw, anlum na puak loh manun bang hangin kikum na hi uh hiam?</VERS>
			<VERS vnumber="9"> Tu ciang dong phawk thei nai lo lai na hi uh hiam? Anlum nga tawh mi tulnga a kivak khit ciangin paipel bangzah dim val lai cih thu phawk nawn lo na hi uh hiam?</VERS>
			<VERS vnumber="10"> Tua ahih kei leh zong, anlum sagih tawh mi tulli a kivak khit ciangin a kikhamval na kaihkhop uh paipel lian bangzah dim cih phawk nawn lo na hi uh hiam?</VERS>
			<VERS vnumber="11"> Hih thu ka gen ciangin anlum thu a gen ka hih loh lam bangci-in phawk thei lo lawmlawm na hi uh hiam? Farisi-te le Saddusi-te’ silngo hoihtakin kidawm un,” a ci hi.</VERS>
			<VERS vnumber="12"> Tua bangin thu a gen ciangin anlum a kisawh silngo thu a gen hi loin, Farisi-te le Saddusi-te’ thuhilhna a gen ahih lam a phawk pan uh hi.</VERS>
			<VERS vnumber="13"> Sisaria Filippi gam a tun uh ciangin Jesuh in a nungzuite kiangah, “Mite in Mihing’ Tapa kei kua hi hong ci uh ahi hiam?” ci-in a dong hi.</VERS>
			<VERS vnumber="14"> Amaute in, “Pawlkhat in Tuiphumpa Johan hi, hong ci uh hi; pawlkhat in Elijah hi, hong ci uh hi; pawlkhat in Jeremiah ahih kei leh kamsang khat peuhpeuh hi ding hi, hong ci uh hi,” ci-in a dawng uh hi.</VERS>
			<VERS vnumber="15"> Tua ciangin Jesuh in amaute kiangah, “Tua ahihleh note in kei kua hi hong ci na hi uh hiam?” ci-in a dot ciangin</VERS>
			<VERS vnumber="16"> Simon Peter in, “Nang pen a nungta Pasian’ Tapa, Khrih na hi hi,” ci-in a dawng hi.</VERS>
			<VERS vnumber="17"> Tua ciangin Jesuh in ama kiangah, “Jonah’ tapa Simon aw, hoih mahmah hi. Hih thu, leitung pilna tawh na theihtawm hi lo a, vantungah a om ka Pa in nangma tungah hong hilh ahi hi.</VERS>
			<VERS vnumber="18"> Ke’n kong genin-ah: Nang pen suangneu a cihnopna Peter na hi hi. Hih suangpi tungah ka pawlpi ka lam dinga, sihna nangawn in zo zo ngei lo ding hi.</VERS>
			<VERS vnumber="19"> Vantung ki-ukna sung lut nading tawhtangte, nangma tungah kong pia dinga, hih leitungah hoih lo na cihte, vantungah zong a hoih lo hi dinga, hih leitungah hoih hi na cihte, vantungah zong a hoih hi ding hi,” a ci hi.</VERS>
			<VERS vnumber="20"> Tua ciangin amah Khrih ahih lamtak, kuama kiangah a gen loh nadingun a nungzuite kiangah khauhtakin thu a pia hi.</VERS>
			<VERS vnumber="21"> Tua hun a kipanin Jesuh in a nungzuite kiangah, “Jerusalem khua-ah ka pai ding hi. Upate, siampi liante le Thukham hilh siate tung panin gimna tampi ka thuak ding hi. Kei hong kithat dinga, ni thum ni-in hong kihing kiksak ding hi,” ci-in teltakin gen a kipan hi.</VERS>
			<VERS vnumber="22"> Tua ciangin Peter in Jesuh pai khiatpih a, “Topa aw, hih bangin Pasian in piangsak kei hen. Nang tungah hih bang piang thei ngei peuhmah lo ding hi,” ci-in a taii bawl hi.</VERS>
			<VERS vnumber="23"> Ahi zongin Jesuh kihei-in Peter kiangah, “Satan aw, ka nungah om in. Hih na ngaihsutnate Pasian’ ngaihsutna hi loin mihingte’ ngaihsutna ahih manin ka lam a hong khaktan ding a suak hi,” a ci hi.</VERS>
			<VERS vnumber="24"> Tua ciangin Jesuh in a nungzuite kiangah, “Mi khatpeuh ka nungzui a suahnop leh, ama deihna bangin gamta nawn loin, a singlamteh kisuanin hong zui ding hi.</VERS>
			<VERS vnumber="25"> Hih a leitung nuntakna a hu nuamte in a nuntakna bulpi nangawn tawh suplawh dinga, keima hangin hih a leitung nuntakna a suplawhte in a nuntakna bulpi hu zo ding hi.</VERS>
			<VERS vnumber="26"> Mi khatpeuh in hih leitung khempeuh a ngah hangin a nuntakna bulpi suplawh leh bang phattuamna om ahi hiam? A nuntakna bang tawh leikik thei nawn ding ahi hiam?</VERS>
			<VERS vnumber="27"> A Pa’ minthanna vang le a vantung mite tawh Mihing Tapa hong paikik dinga, mi khempeuh amau’ gamtatna ciat tawh a kizui-in a thuk ding hi.</VERS>
			<VERS vnumber="28"> Hih lai-a a om mi pawlkhatte a sih ma-in Mihing Tapa, Kumpi-in hong pai ding ahih lamtak phawkkhial kei un,” a ci hi.</VERS>
		</CHAPTER>
		<CHAPTER cnumber="17">
			<VERS vnumber="1"> Tua zawh ni guk ciangin Jesuh in Peter, James le a nau Johan-te samin mual sang khat dawnah a tuamin a paipih hi.</VERS>
			<VERS vnumber="2"> Tua lai mun panin amaute’ muhtangpi mahin Jesuh a mel kikheel a, a maitang ni bangin taangin, a puante khuavak bangin a ngo hi.</VERS>
			<VERS vnumber="3"> Tua lai-ah Moses le Elijah hong omvat uh a, Jesuh tawh a kiho a mu uh hi.</VERS>
			<VERS vnumber="4"> Tua ciangin Peter in Jesuh kiangah, “Topa aw, hih lai-ah i om, nuam mahmah hi. Hoih na sak leh, nang ading buk khat, Moses ading buk khat, Elijah ading buk khat, buk thum ka hong lamsak ding uh hi,” a ci hi.</VERS>
			<VERS vnumber="5"> Tua bangin a pau laitakun meii ngo hong kaai vatin amaute hong khuh a, tua meii lak panin aw khat hong ging vatin, “Hih pa pen ka it, ka lung a kim mahmahna ka Tapa ahi hi. Ama thu na ngai un,” a hong ci hi. </VERS>
			<VERS vnumber="6"> Nungzuite in hih awging a zak uh ciangin leilakah boksuk uh a, lamdang a sa mahmah uh hi.</VERS>
			<VERS vnumber="7"> Ahi zongin Jesuh hong pai-in amaute va lawng a, “Tho un, lau kei un,” a va ci hi.</VERS>
			<VERS vnumber="8"> Amaute a khuadak uh ciangin Jesuh sim loh kuamah dang a mu nawn kei uh hi.</VERS>
			<VERS vnumber="9"> Mual tung panin amaute a ciahsuk laitakun Jesuh in nungzuite kiangah, “Sihna panin Mihing Tapa a kithawhkiksak matengin hih na muhte uh kuama kiangah gen kei un,” ci-in thu a pia hi.</VERS>
			<VERS vnumber="10"> Tua ciangin nungzuite in Jesuh kiangah, “Bang hangin Thukham hilh siate in, Elijah hong pai masa ding hi, ci uh ahi hiam?” ci-in a dong uh hi.</VERS>
			<VERS vnumber="11"> Jesuh in, “Na khempeuh a bawl khol dingin Elijah hong pai masa takpi hi.</VERS>
			<VERS vnumber="12"> Ahi zongin note kiangah kong genin-ah: Elijah hong pai khin napi-in mite in amah thei lo uh ahih manin a ututun a bawl uh hi. Tua mah bangin Mihing Tapa in zong bawlsiatna thuak ding hi,” ci-in a dawng hi.</VERS>
			<VERS vnumber="13"> Tua ciangin Tuiphumpa Johan’ thu a gen ahih lamtak nungzuite in a thei uh hi.</VERS>
			<VERS vnumber="14"> Mihonte omna a tunkik uh ciangin Jesuh kiangah mi khat hong pai-in ama mai-ah hong khukdin a,</VERS>
			<VERS vnumber="15"> “Topa aw, nong hehpihna-in ka tapa hong damsak in. Amah in sihbup natna nei-in gim mahmah hi. Meikhuk sungah ahi a, tui sungah ahi zongin a puk zel hi.</VERS>
			<VERS vnumber="16"> Na nungzuite kiangah ka paipih hangin amaute in damsak thei lo uh hi,” a ci hi.</VERS>
			<VERS vnumber="17"> Jesuh in, “Upna nei lo, a ngaihsun khial mite aw, note bang tanvei hong ompih dinga, bang tanvei hong kikholhpih ding ka hi hiam? A naupang hong paipih un,” a ci hi.</VERS>
			<VERS vnumber="18"> Jesuh in tua naupang’ sung panin dawi a pai khiat nadingin thu pia a, a naupang thakhatin a dampah hi.</VERS>
			<VERS vnumber="19"> Tua ciangin amau guak a om laitakun nungzuite in Jesuh kiangah, “Bang hangin kote in tua dawi hawl khia thei lo ka hi uh hiam?” ci-in a dot uh ciangin</VERS>
			<VERS vnumber="20"> Jesuh in, “Na upna uh a cingtaak lohna hang ahi hi. Ahi taktakin note kiangah kong genin-ah: Ankam tang cia bang upna na neih nak-uhleh, hih mual kiangah, ‘Hih lai panin hua lai-ah kin in,’ ci le-uhcin kin khia ding hi. Na hih theih loh uh khat zong om lo ding hi.</VERS>
			<VERS vnumber="21"> Thungetna le antanna tawh lobuang, thudang tawh hih bangte kihawl khia thei lo hi,” ci-in a dawng hi.</VERS>
			<VERS vnumber="22"> Galilee gam sungah a om laitakin Jesuh in a nungzuite kiangah, “Mihingte khut sungah Mihing Tapa kipia dinga,</VERS>
			<VERS vnumber="23"> mite in a that ding uh hi. Ahi zongin a ni thum ni-in kihing kiksak ding hi,” a ci hi. Tua thu a zak uh ciangin nungzuite a dah mahmah uh hi.</VERS>
			<VERS vnumber="24"> Kapernaum khua-ah a tun uh ciangin biakinn siahdongte in Peter kiangah, “Na siapa in biakinn siah hamu a piak ngei mah ahi hiam?” ci-in a dot uh ciangin,</VERS>
			<VERS vnumber="25"> “A piak ngei mah ahi hi,” ci-in a dawng hi. Innsungah Peter a lut ciangin Jesuh in na paupih masa zaw a, “Simon aw, nang na bangci ngaihsut hiam? Leitung kumpite in kuate tung panin siah kai ahi uh hiam? Amau tate tung panin siah kai ahi uh hiam, tua ahih kei leh midangte tung panin kai ahi uh hiam?” ci-in a dot ciangin</VERS>
			<VERS vnumber="26"> Peter in, “Midangte tung panin siah a kai uh hi,” ci-in a dawng hi. Tua ciangin Jesuh in, “Tua ahihleh siah piak ding panin a tate a peng ahi hi.</VERS>
			<VERS vnumber="27"> Ahi zongin amau’ nasepna a nawngkaisak i suahkhak loh nadingin tuili-ah nga siahna sikkawi va khia inla, a awk masa penpen hong kai khia in. Tua a ngasa kam sung en lecin dangka tang peek khat na om ding hi. Tua sum la inla, ei tegel adingin biakinn siah va pia in,” a ci hi.</VERS>
		</CHAPTER>
		<CHAPTER cnumber="18">
			<VERS vnumber="1"> Tua laitakin Jesuh kiangah nungzuite hong pai uh a, “Vantung ki-ukna sungah kua lian pen ding ahi hiam?” ci-in a dot uh ciangin,</VERS>
			<VERS vnumber="2"> Jesuh in naupang khat samin amaute mai-ah dingsak a,</VERS>
			<VERS vnumber="3"> “A man mahmahin note kiangah kong genin-ah: Note kikheelin naupang na bat kei uhleh vantung ki-ukna sungah na lut ngei kei ding uh hi.</VERS>
			<VERS vnumber="4"> Hih naupang bangin a kiniamkhiat mite, vantung ki-ukna sungah a lianpen hi ding hi.</VERS>
			<VERS vnumber="5"> Keima min hangin hih bang naupang khat a limbawl mi in kei zong hong limbawl ahi hi.</VERS>
			<VERS vnumber="6"> “Ahi zongin kei a hong um hih naupangnote khatpeuh a khialsak mi pen a ngawngah an gawina suang lianpi khat kikhihin tuipi thuk sungah kikhiasuk le ama adingin hoih zaw thampek ding hi.</VERS>
			<VERS vnumber="7"> “Tua bangin mi a khialsak thei ding om ahih manin leitung mite adingin a dahhuai mahmah thu ahi hi. Tua bang pen a piang tawntung ding hi a, ahi zongin tua bangin khialhna a piangsak mite adingin dahhuai pha mahmah diak hi.</VERS>
			<VERS vnumber="8"> “Na khut ahi a, na khe in ahi zongin hong khialhsak leh sattan inla pai khia in. Meikuang tawntung sungah khut kim khe kimin hong kikhiat sangin nuntakna sungah khut sam khe samin lut lecin nang adingin hoih zaw ding hi.</VERS>
			<VERS vnumber="9"> Na mit in hong khialhsak leh khel khia inla pai khia in. Mit kim nei-in hell khuk sungah hong kikhul sangin mit langkhat bek tawh nuntakna sungah lut lecin nang adingin hoih zaw ding hi.</VERS>
			<VERS vnumber="10"> “Hih naupangnote khatpeuh na simmawhkhak loh nadingun kidawm un. Note kiangah kong genin-ah: Amaute a kem vantung mite pen vantungah ka Pa kiangah om tawntung uh hi.</VERS>
			<VERS vnumber="11"> Bang hang hiam cih leh Mihing Tapa pen a mangthang mite a hon dingin a hong pai ahi hi.</VERS>
			<VERS vnumber="12"> Note in bangci ngaihsut na hi uh hiam? Mi khat in tuu zakhat nei henla, a tuute khat mang leh, mualtungah a gamta adang sawmkua le kuate nusia-in tua a mang pen a zong dingin kuan khia ding hi lo ahi hiam?</VERS>
			<VERS vnumber="13"> Note kiangah kong genin-ah: Tua a mang tuu a muh ciangin a mang lo tuu sawmkua le kuate tungah a lungdamna sangin a mang pen tungah a lungdamna lian zaw hi lo ahi hiam?</VERS>
			<VERS vnumber="14"> Tua mah bangin vantungah a om na Pa un hih naupangnote khat zong a sih ding a deih kei hi.</VERS>
			<VERS vnumber="15"> “Na sanggamte uh na tung uhah hong khialh leh pai-in no tegel bek theihin a khialhna va gen un. Na thu uh a hong man leh na sanggampa uh a ngahkik na hi uh hi.</VERS>
			<VERS vnumber="16"> Ahi zongin na thu uh a hong mannop kei leh, Lai Siangtho sungah, ‘Mi nih ahih kei leh mi thum’ theihna bek tawh mawhsakna khat peuhpeuh man pan hi,’ a cih mah bangin midang khat ahi a, nih ahi zongin tonpih un.</VERS>
			<VERS vnumber="17"> Amah in tua mite’ thu a mannop kei leh pawlpite tungah a thu ko un. Pawlpite’ thu nangawn a mannop kei leh Gentail mite le siahdongte bangin na ngaihsun un.</VERS>
			<VERS vnumber="18"> “Note kiangah a taktakin kong genin-ah: Leitungah na kham peuhmah uh vantungah zong kikham dinga, leitungah na phal peuhmah uh vantungah zong kiphal ding hi.</VERS>
			<VERS vnumber="19"> Leitungah note nih thukimin na nget uh na khat peuhpeuh, vantungah a om ka Pa in hong pia ding hi.</VERS>
			<VERS vnumber="20"> Bang hang hiam cih leh keima minin mi nih le thum bek nangawn a kikhopna peuhpeuhah kei ka om hi,” a ci hi.</VERS>
			<VERS vnumber="21"> Tua ciangin Peter in Jesuh va naih a, “Topa aw, ka sanggamte khatpeuh ka tungah hong khialh ciangin bangzah vei maisak ding ka hi hiam? Sagih vei dongtak maisak ding ka hi hiam?” ci-in a dot ciangin</VERS>
			<VERS vnumber="22"> Jesuh in, “Sagih vei ciangbek maisak in kong ci kei hi. Sawm sagih mun sagih vei maisak in kong ci hi. </VERS>
			<VERS vnumber="23"> Bang hang hiam cih leh vantung ki-ukna zia pen a nasemte in sum bangzah a ba hiam, ci-in a sazian a en kumpipa’ hihna zia tawh kibang hi.</VERS>
			<VERS vnumber="24"> Kumpipa in a sum ba sazian a et a kipat ciangin ama sum mak tampi a ba nasem khat hong kipaipih hi.</VERS>
			<VERS vnumber="25"> Tua nasem pa in a sum loh zo lo ahih manin amah a kipan a zi a tate le a neih khempeuh zuakin a leiba a loh nadingin kumpipa in thu a pia hi.</VERS>
			<VERS vnumber="26"> Tua ahih manin a nasem pa zong a mai-ah hong bokin thum a, ‘Topa aw, hong ngak lai in; a vekpi-in ka hong loh ding hi,’ ci-in a thum hi.</VERS>
			<VERS vnumber="27"> Kumpipa in khasiathuai sa ahih manin a leiba teng maisakin a khah hi.</VERS>
			<VERS vnumber="28"> “Ahi zongin tua nasem pa a pai khiat ciangin ama sum ngun peek zakhat khawng a ba a naseppih dang khat tawh a kituak hi. Tua pa a gawlin manin, ‘Na leiba hong loh in,’ a ci hi.</VERS>
			<VERS vnumber="29"> A naseppih pa zong a mai-ah bokin hong thum a, ‘Hong ngak lai in; ka hong loh ding hi,’ a ci hi.</VERS>
			<VERS vnumber="30"> Ahi zongin ama thumna sang nuam lo hi. A leiba a loh khit matengin thongah a kia dingin a khumsak hi.</VERS>
			<VERS vnumber="31"> A naseppih dangte in hih thupiang a theih uh ciangin dahhuaisa mahmah uh ahih manin, a thupiang khempeuh kumpipa kiangah a ko uh hi.</VERS>
			<VERS vnumber="32"> Tua ciangin kumpipa in tua nasem pa sam a, ‘A gilo nasem pa aw, kei kiangah hong thum na hih manin na leiba khempeuh ka hong maisak hi.</VERS>
			<VERS vnumber="33"> Nang ka hong hehpih mah bangin na naseppih pa zong na hehpih ding kilawm hi lo ahi hiam?’ a ci hi.</VERS>
			<VERS vnumber="34"> Kumpipa zong a heh suak ahih manin a leiba khempeuh a loh khit matengin thong sungah a kikhum nadingin thu a pia hi.</VERS>
			<VERS vnumber="35"> “Tua mah bangin note in zong na lungsim uhah na sanggamte uh mawhna na maisaknop kei uhleh vantungah a om ka Pa in note tungah zong tua bangmahin a hong bawl ding ahi hi,” a ci hi.</VERS>
		</CHAPTER>
		<CHAPTER cnumber="19">
			<VERS vnumber="1"> Jesuh in a thugen a man khit ciangin Galilee gam panin pai khia-in Judea gam Jordan gun galkhat ah a pai hi.</VERS>
			<VERS vnumber="2"> Mihon tampi in amah zui uh a, tua munah cinate a damsak hi.</VERS>
			<VERS vnumber="3"> Farisi mite pawlkhat Jesuh kiangah hong pai uh a, amah a mawhsak theih nading uh a deihna-un, “Thu khat peuhpeuh hangin zi mak theih ding mah ahi hiam?” ci-in a dong uh hi.</VERS>
			<VERS vnumber="4"> Jesuh in, “Lai Siangtho sungah, ‘A kipat cil-in a Piangsak pa in numei le pasal a bawl hi,’ ci hi.</VERS>
			<VERS vnumber="5"> Tua ciangin, ‘Hih thu hangin pasal in a nu le a pa nusia-in a zi tawh kigawm dinga, amau tegel pumkhat a bang ding uh hi,’ ci-in na kigelh hi.</VERS>
			<VERS vnumber="6"> Tua ahih manin amaute nih hi nawn loin khat ahi ta uh hi. Tua ahih manin Pasian in a gawmsa mite, kuamah in khen kei tahen,” ci-in a dawng hi.</VERS>
			<VERS vnumber="7"> Tua ciangin Farisi mite in, “Tua ahihleh bang hangin Moses in mi khatpeuh makna lai gelh sakin a zi masak thei ahi hiam?” ci-in a dot uh ciangin</VERS>
			<VERS vnumber="8"> Jesuh in, “Note, hilhzawhin na om loh manun Moses in hih bangin ngeina a omsak thei ahi hi. Ahi zongin a kipat cil-in tua bang na hi lo hi.</VERS>
			<VERS vnumber="9"> Note kiangah kong genin-ah: Mi khatpeuh in midang tawh a zi a mawhna lobuang, a zi a mak a, numei dang tawh a ten leh numei tunga mawh ahi hi,” ci-in a dawng hi.</VERS>
			<VERS vnumber="10"> Tua ciangin a nungzuite in Jesuh kiangah, “Nupa thu tua bang ding ahihleh kiteeng vet kei lehang hoih zaw ding hi,” a ci uh hi.</VERS>
			<VERS vnumber="11"> Ahi zongin Jesuh in, “Hih ngeina pen mi khempeuh in a zuihzawh ding hi lo a, Pasian in a tuaci dingin a sehte bek in a zui zo ding uh ahi hi.</VERS>
			<VERS vnumber="12"> Mi pawlkhat a pianpihin gehsa bang om a, pawlkhatte a kigettawm om a, pawlkhatte pen vantung ki-ukna hangin geh bangin a om hi. Geh bangin a om zote om tahen,” a ci hi.</VERS>
			<VERS vnumber="13"> Tua ciangin mi pawlkhat in a naupangte uh tungah Jesuh in a khut nga-in thu a ngetsak nading deihin a naupangte uh a hong paipih uh hi. Ahi zongin a nungzuite in tua mite na taii uh hi.</VERS>
			<VERS vnumber="14"> Jesuh in, “Vantung ki-ukna pen naupangte tawh a kibang mite ading ahih manin, tua naupangte ka kiangah hong paipihsak unla, khaktan kei un,” a ci hi.</VERS>
			<VERS vnumber="15"> Tua ciangin Jesuh in naupangnote tungah a khut nga-in thupha a piak khit ciangin a pai khia hi.</VERS>
			<VERS vnumber="16"> Khatvei, Jesuh kiangah mi khat hong pai a, “Sia aw, nuntak tawntungna ka ngah nadingin bang gamtat hoih gamta ding ka hi hiam?” ci-in a hong dong hi.</VERS>
			<VERS vnumber="17"> Jesuh in, “Bang hangin bang hoih hiam cih thu hong dong na hi hiam? A hoih khat bek om hi. Nuntak tawntungna sungah na lut nop leh thukhamte na zui in,” ci-in a dawng hi.</VERS>
			<VERS vnumber="18"> Amah in, “Bang thukhamte ahi hiam?” ci-in a dot ciangin Jesuh in, “Mi that kei in; numei tungah mawh kei in; mi neihsa gu kei in; zuauthu gen kei in;</VERS>
			<VERS vnumber="19"> na nu na pa zahtak in; nang na ki-it bangin na veengte na it in, cihnate ahi hi,” a ci hi.</VERS>
			<VERS vnumber="20"> Tua ciangin tangvalpa in, “Hihte khempeuh ka zuihsa ahi hi; bang kisam lai ding ka hi hiam?” a cih ciangin</VERS>
			<VERS vnumber="21"> Jesuh in, “Mi cingtaak na hihnop leh pai-in na neihsate va zuak inla, na sum khotte, mizawngte tungah va pia lecin, vantungah sum na hau ding hi. Tua ciangin hong pai inla kei hong zui in,” a ci hi.</VERS>
			<VERS vnumber="22"> Tangvalpa in hih thu a zak ciangin, amah hau mahmah ahih manin, mai khingin a pai khia hi.</VERS>
			<VERS vnumber="23"> Tua ciangin Jesuh in a nungzuite kiangah, “A mantak a kong genin-ah: Mihau khat pen vantung ki-ukna sungah a lut ding haksa mahmah ding hi.</VERS>
			<VERS vnumber="24"> Adang khat hong gen leuleu ning: Pasian ukna sungah mihau khat a lut ding sangin phim bilvang sungah kalaoh khat a lut ding baih zaw lai hi,” a ci hi.</VERS>
			<VERS vnumber="25"> Nungzuite in hih thu a zak uh ciangin lamdangsa mahmah uh a, “Kua in hotkhiatna ngah zo ding ahi hiam?” a ci uh hi.</VERS>
			<VERS vnumber="26"> Ahi zongin Jesuh in amaute enin, “Mihingte’ hihzawh ding hi lo mah hi; ahi zongin Pasian in na khempeuh hih thei hi,” a ci hi.</VERS>
			<VERS vnumber="27"> Tua ciangin Peter in, “Kote in na khempeuh nusia-in nang ka hong zui uh hi. Tua ahih ciangin bang ngah ding ka hi uh hiam?” ci-in a dot ciangin</VERS>
			<VERS vnumber="28"> Jesuh in amaute kiangah, “Ke’n limtak a kong genin-ah: A hong tung ding hun thak sungah a minthanna tokhom tungah Mihing Tapa a tut hun ciangin kei a hong zui note zong, tokhom sawm le nihte tung mahah tu-in Israel minam sawm le nihte tungah thukhenin na om ding uh hi.</VERS>
			<VERS vnumber="29"> Keima hangin a inn, a sanggam numei, a sanggam pasal, a nu, a pa, a tate, a leitang, khat peuhpeuh a nusiate in a zah zakhat ngahkikin, nuntak tawntungna zong a ngah ding uh hi.</VERS>
			<VERS vnumber="30"> Ahi zongin tuhun laitakin a lian mi tampite tua hun ciangin a neu suak dinga, tuhun laitakin a neu tampite tua hun ciangin a lian hi ding uh hi.</VERS>
		</CHAPTER>
		<CHAPTER cnumber="20">
			<VERS vnumber="1"> “Bang hang hiam cih leh vantung ki-ukna sung omzia pen a leenggah lo ah na a sem ding a cial dingin zing tungin a kuan khia leenggah lo nei pa tawh kibang hi.</VERS>
			<VERS vnumber="2"> Ni tha ngeina ngun peek khat piak dingin a kithukim khit uh ciangin a leenggah lo ah na a sem dingin pawlkhat a kuansak hi.</VERS>
			<VERS vnumber="3"> Zingsang nai kua hun ciangin mihon omna sumbukah pai leuleu a, mi pawlkhat bangmah sem loin a mawk om a muh ciangin,</VERS>
			<VERS vnumber="4"> ‘No zong leenggah lo ah va kuan un; a kilawm zah khat kong pia ding hi,’ a cih ciangin pawlkhat a kuan uh hi.</VERS>
			<VERS vnumber="5"> Tua ciangin sun sawm le nih ciangin pawlkhat cial leuleu a, nitak nai thum ciangin pawlkhat a cial lai hi.</VERS>
			<VERS vnumber="6"> Nitak nai nga ciangin mihon omna sumbukah a pai leh mi pawlkhat a mawk om mu ahih manin, ‘Bang hangin bangmah sem loin sunthapai mawk om na hi uh hiam?’ ci-in a dot ciangin</VERS>
			<VERS vnumber="7"> amaute in, ‘Kuamah in nasem dingin hong cial lo hi,’ ci-in a dawng uh hi. Tua ciangin amaute kiangah, ‘No zong leenggah lo ah va kuan un,’ a ci hi.</VERS>
			<VERS vnumber="8"> “Nitak ciangin lo nei pa in a nuai-a nasem ukpa kiangah, ‘Lo khote sam inla, a kicial nunung pen a kipanin a kicial masa pente dongin a ni tha uh pia in,’ a ci hi.</VERS>
			<VERS vnumber="9"> Nitak nai nga hunin a kipan nasemte ngun peek khat ciat kipia hi.</VERS>
			<VERS vnumber="10"> A kuan masa pente, ni tha sang dingin hong pai uh ciangin adangte sangin tam ngah zaw ding ci-in amau kilamen napi-in amaute zong ngun peek khat ciat mah kipia veve hi.</VERS>
			<VERS vnumber="11"> A sum a san uh ciangin lo nei pa tungah phun uh a,</VERS>
			<VERS vnumber="12"> ‘A nunungte in nai khat sung bek sem napi-in, sunthapai-in nisa thuakin na a sem kote tawh na kikimsak hi,’ a ci uh hi.</VERS>
			<VERS vnumber="13"> Tua ciangin lo nei pa in amaute khat kiangah, ‘Lawm aw, nang ka hong khem het kei hi. Ni khat sung nasep thaman dingin ngun peek khat piak dingin na thukimsa hi lo ahi hiam?</VERS>
			<VERS vnumber="14"> Hih na thalawhsa sum la inla ciah in. Nang ka hong piakzah mah, hih a kicial nunungte tungah zong ka pia nuam hi.</VERS>
			<VERS vnumber="15"> Keima sum pen keima ut bangin ka zattheih ding hi lo ahi hiam? Tua ahih kei leh kei ka cit manin na heh suak ahi hiam?’ a ci hi.</VERS>
			<VERS vnumber="16"> Tua ahih manin a neute lian dinga, a liante neu ding hi,” a ci hi.</VERS>
			<VERS vnumber="17"> Jerusalem khua manawhin Jesuh a paitoh laitakin, a paikawmun sawm le nihte tawh tuamtonin thu genpih a,</VERS>
			<VERS vnumber="18"> “Tu-in Jerusalem khua-ah a paito ding ihi hi. Siampi liante le Thukham hilh siate tungah Mihing Tapa kiheek dinga, amaute in a si dingin thu a khen khit uh ciangin</VERS>
			<VERS vnumber="19"> Gentail mite in simmawh bawlin, satin, singlamteh tungah a khai dingin amaute khut sungah a pia ding uh hi. Ahi zongin a ni thum ni-in kihing kiksak ding hi,” ci-in a tuamin thu a hilh hi.</VERS>
			<VERS vnumber="20"> Tua ciangin Zebedi tate James le Johan’ nu, a ta tegel tawh Jesuh kiangah hong pai-in a mai-ah khukdinin hong thum hi.</VERS>
			<VERS vnumber="21"> Jesuh in tua nupi kiangah, “Bang deih na hi hiam?” ci-in a dot ciangin amah in, “Kumpi-in na om ciangin hih ka tate khat na taklamah, khat na veilamah a tut nadingin thu pia lecin ka ut hi,” a ci hi.</VERS>
			<VERS vnumber="22"> Ahi zongin Jesuh in, “Na nget uh na thei kei uh hi. Ka thuak ding gimna note in thuakzo ding na hi uh hiam?” ci-in a dot ciangin amaute in, “Ka thuakzo ding uh hi,” a ci uh hi.</VERS>
			<VERS vnumber="23"> Jesuh in amaute kiangah, “Keima thuak mah bangin note in na thuak takpi ding uh a, ahi zongin ka taklam le ka veilama tutding pen kei’ hong piak theih hi lo hi. Ka Pa in a sehsa mite ading bek ahi hi,” a ci hi.</VERS>
			<VERS vnumber="24"> Nungzui dang sawmte in hih thu a zak uh ciangin hih unau nihte tungah a heh uh hi.</VERS>
			<VERS vnumber="25"> Ahi zongin Jesuh in amaute sam a, “Mi a uk Gentail-te in mite tungah aana nei uh a, mi a makai Gentail-te in thuneihna tawh a ukna thu na thei uh hi.</VERS>
			<VERS vnumber="26"> Ahi zongin note lakah tua bang hi lo ding hi. Note lakah a lian ahi dingte note’ nasem hi dinga,</VERS>
			<VERS vnumber="27"> note’ lakah a lian pen ahi dingte note’ sila hi ding hi.</VERS>
			<VERS vnumber="28"> Mihing Tapa zong nasem nei dingin hong pai hi loin mi dangte ading na semin, mi tampi tat nading a si dingin a hong pai ahih mah bangin note zong a tuaci ding na hi uh hi,” a ci hi.</VERS>
			<VERS vnumber="29"> Jerikho khua panin a pai khiat uh ciangin mi tampi in Jesuh a zui uh hi.</VERS>
			<VERS vnumber="30"> Lampi gei-ah a tu mittaw mi nih in tua lampi tawnin Jesuh hong pai hi, ci-in a zak uh ciangin nakpitakin kiko uh a, “David’ suan Topa aw, kote hong hehpih in,” a ci uh hi.</VERS>
			<VERS vnumber="31"> Mihonpite in tua mi tegel a kikoko loh nadingun a taii uh hi. Ahi zongin amaute kiko pha semsem uh a, “David’ suan Topa aw, kote hong hehpih in,” a ci teitei uh hi.</VERS>
			<VERS vnumber="32"> Tua ciangin Jesuh khawlin amaute sam a, “Bang ka hong hihsak ding deih na hi uh hiam?” a cih ciangin</VERS>
			<VERS vnumber="33"> amaute in, “Topa aw, ka mit uh khua hong musakkik in,” a ci uh hi.</VERS>
			<VERS vnumber="34"> Jesuh in amaute hehpihhuai sa ahih manin a mit uh lawnsak a, thakhat thu-in a mit un khua a mukik pah hi. Tua ciangin amau tegel in zong Jesuh nung a zuipah uh hi.</VERS>
		</CHAPTER>
		<CHAPTER cnumber="21">
			<VERS vnumber="1"> Jerusalem khuanai, Bethfage khua a omna Oliv Mual a tun uh ciangin Jesuh in a nungzuite nih ma sawl a,</VERS>
			<VERS vnumber="2"> “Mai-a a om khua-ah va pai un. Na tun uh ciangin la nuta khau a kikhih na mu ding uh hi. Hong sut unla hong kai un.</VERS>
			<VERS vnumber="3"> Mi khatpeuh in hong paupih leh, ‘Topa in deih hi,’ ci le-uhcin hong paisak pah ding hi,” ci-in a vaikhak hi.</VERS>
			<VERS vnumber="4"> Hih thu pen kamsangpa’ thugenna a tun nadingin a piang ahi hi.</VERS>
			<VERS vnumber="5"> Tua a genna-ah,“En un, na kumpipa uh hong pai hi.Kiniamkhiatna tawh lapi tung le lano tungahtuangin hong pai hi,ci-in Zion khuamite kiangahgen un,” a ci hi.</VERS>
			<VERS vnumber="6"> Nungzui tegel zong Jesuh sawl bangin va pai uh hi.</VERS>
			<VERS vnumber="7"> Amaute in a la nuta hong paipih uh a, a tungah a puante uh a phah khit uh ciangin Jesuh a tuang hi.</VERS>
			<VERS vnumber="8"> Mihon tampite in ama pai nading lampi-ah a puante uh na phah uh a, adangte in nisuh hiangte satin lampi-ah a na phah uh hi.</VERS>
			<VERS vnumber="9"> A mai-a pai mihonte le a nunga zui mihonte awng uh a, “David’ suan Jesuh in phatna ngah tahen! Topa’ min tawh hong pai pa in thupha ngah tahen! A sangpena om Pasian in phatna ngah tahen!” a ci uh hi.</VERS>
			<VERS vnumber="10"> Jerusalem khua sung a tun uh ciangin khua sung mi khempeuh gamlum henhan uh a, “Hih pa kua ahi hiam?” ci-in khatlekhat a kidong uh hi.</VERS>
			<VERS vnumber="11"> Mihonpite in, “Galilee gam Nazareth khua pan a kamsang Jesuh hi,” ci-in a dawng uh hi.</VERS>
			<VERS vnumber="12"> Tua ciangin Pasian biakna innpi huang sungah Jesuh lut a, tua sungah van zuak van lei-a a om mi khempeuh a hawl khia hi. Sumkhek nasemin a om mite’ sabuai le vakhu zuakte’ tutnate a lumletsak gawp hi.</VERS>
			<VERS vnumber="13"> Amaute kiangah, “Pasian in Lai Siangtho sungah, ‘Ka inn pen thungetna inn kici ding hi,’ ci napi-in, note in guktakna phualpi na suaksak uh hi,” a ci hi.</VERS>
			<VERS vnumber="14"> Biakinn sung Jesuh kiangah mittawte le khebaite hong pai uh a, amah in amaute a damsak hi.</VERS>
			<VERS vnumber="15"> Ahi zongin siampi liante le Thukham hilh siate in a nalamdang bawlte mu-in, biakinn sungah naupangte in, “David’ suan Jesuh in phatna ngah tahen!” ci-in a kikona a zak uh ciangin heh uh ahih manin</VERS>
			<VERS vnumber="16"> Jesuh kiangah, “Hih naupangte’ otna na za hiam?” ci-in a dong uh hi. Jesuh in, “Ka za hi. Lai Siangtho sungah,‘Naungekte le naupangte’ kam tawha cingtaak phatna na gensak hi,’a cihna thu sim ngei lo na hi uh hiam?” ci-in a dawng hi.</VERS>
			<VERS vnumber="17"> Tua ciangin Jesuh in amaute nusia a, khuapi sung pan pai khia-in Bethany khua-ah a giak hi.</VERS>
			<VERS vnumber="18"> A zingsang ciangin khuapi zuanin hong paikik laitakin Jesuh a gil a kial hi.</VERS>
			<VERS vnumber="19"> Lam gei-ah theikung khat mu ahih manin a gei-ah va pai a, ahi zongin a teh sim loh bangmah a mu kei hi. Jesuh in tua theikung kiangah, “Gah ngei nawn kei in!” a cih khit phetin a theikung a sipah hi.</VERS>
			<VERS vnumber="20"> Nungzuite in a muh uh ciangin lamdangsa uh ahih manin, “Bang hangin theikung tuaci sihpah ahi hiam?” a cih uh ciangin</VERS>
			<VERS vnumber="21"> Jesuh in, “Note kiangah a mantak a kong genin-ah: Note in uplahna nei hetloin, upna taktak na neih nak-uhleh hih theikung tungah a piang bang na hih theih uh banah, hih mual kiang nangawnah, ‘Na omna pan pai khia-in tuipi sung kidenna in,’ ci le-uhcin na cih bangun piang ding hi.</VERS>
			<VERS vnumber="22"> Upna na neih nak-uhleh na nget peuhpeuh uh na ngah ding uh hi,” a ci hi.</VERS>
			<VERS vnumber="23"> Biakinn tual sungah Jesuh lutkik a, thuhilhin a om laitakin siampi liante le upate ama kiangah hong pai uh a, “Hih nate kua thu tawh bawl a, na bawl nading kua in aana hong pia ahi hiam?” ci-in a dot uh ciangin</VERS>
			<VERS vnumber="24"> Jesuh in, “Kei zong thu khat kong dong masa ding hi. Na hong dawn nak-uhleh kei zong kua thu tawh bawl cih kong gen ding hi.</VERS>
			<VERS vnumber="25"> Johan in tuiphum theih nading thu koi lai panin ngah ahi hiam? Pasian kiang panin thu ngah ahi hiam, ahih kei leh mihingte kiang panin thu ngah ahi hiam?” a ci hi. Amaute khatlekhat kiseel uh a, “Pasian kiang pan hi,” ci lehang, “Bang hangin um lo na hi uh hiam?” hong ci ding hi.</VERS>
			<VERS vnumber="26"> Ahi zongin, “Mihingte kiang pan hi,” ci leuleu lehang, mi khempeuh in Johan pen kamsang hi, ci-in ngaihsun uh ahih manin mihonte i kihta zel hi, kici uh hi.</VERS>
			<VERS vnumber="27"> Tua ahih ciangin Jesuh kiangah, “Ka thei kei uh hi,” ci-in a dawng uh hi. Jesuh in zong amaute kiangah, “Kei zong hih nate, kua thu tawh ka bawl cih kong gen kei ding hi,” a ci hi.</VERS>
			<VERS vnumber="28"> Tua ciangin Jesuh in amaute kiangah, “Note in bangci ngaihsut na hi uh hiam? Mi khat in tapa nih nei hi. A ta u zaw kiangah, ‘Ka ta aw, tuni-in leenggah lo ah va kuan in,’ ci-in a sawl ciangin</VERS>
			<VERS vnumber="29"> amah in, ‘Kuan nuam kei ing,’ ci napi-in a lungsim kikheelin a kuankik hi.</VERS>
			<VERS vnumber="30"> Tua ciangin a ta nau zaw kiangah tua mah bangin va ci a, ‘Pa aw, va kuan mah ning,’ ci napi-in a kuan kei hi.</VERS>
			<VERS vnumber="31"> Hih tapa nihte sung panin a koi bel pen a pa’ deih bangin gamta ahi hiam?” a ci hi. Amaute in, “A ta u zaw a ta hi,” a ci uh hi. Tua ciangin Jesuh in amaute kiangah, “Note kiangah a mantak a kong genin-ah: Pasian’ ukna sungah note sangin siahdongte le numei paktatte lut masa zaw ding hi.</VERS>
			<VERS vnumber="32"> Bang hang hiam cih leh note kiangah Tuiphumpa Johan hong pai-in thuman lampi hong lak napi-in na um kei uh a, ahi zongin siahdongte le numei paktatte in a um uh hi. Hih thu na theih khit uh ciang nangawnin na lungsim uh na kheel nuam tuan kei uh a, na um kei veve uh hi.</VERS>
			<VERS vnumber="33"> “Thu gentehna dang khat na ngai lai un. Mi khat in lo zuanin leenggui suan a, a kimkot umin, leenggah cil nading bawl a, a honna ding tausang khat a lam khit ciangin lo khawhlawhte khawhlawh-sakin gam dangah a pai hi.</VERS>
			<VERS vnumber="34"> Leenggah min hun a tun ciangin ama ngah ding teng a va la dingin lo khawhlawhte kiangah a nasemte a paisak hi.</VERS>
			<VERS vnumber="35"> Lo khawhlawhte in a nasemte na manin khat na sat gawp uh a, khat na thatin, khat suang tawh na deng gawp uh hi.</VERS>
			<VERS vnumber="36"> Tua ciangin lo nei pa in a masa-a sangin nasem a tam zaw va paisak leuleu a, ahi zongin a masa-a mah bangin a nasemte a na bawlsia veve uh hi.</VERS>
			<VERS vnumber="37"> Tua khit ciangin ka tapa paisak leng na zahtak ding uh hi, ci-in ngaihsun ahih manin a tapa a paisak hi.</VERS>
			<VERS vnumber="38"> Ahi zongin lo khawhlawhte in a tapa a muh uh ciangin, ‘Hih pa pen a gamhluah ding pa ahi hi. Hong pai un; amah thatin a luah ding teng eite in la ni,’ a kici uh hi.</VERS>
			<VERS vnumber="39"> Tua ahih manin amah manin that uh a, lo nawlah a paai uh hi.</VERS>
			<VERS vnumber="40"> Tua ahih ciangin leenggah lo nei pa hong pai ciangin a lo khawhlawhte bangci bawl ding ahi hiam?” ci-in a dong hi.</VERS>
			<VERS vnumber="41"> Amaute in, “Tua migilote that gawp dinga, a hunhunin leenggah a pia ding lo khawhlawh dangte khosak ding hi,” a ci uh hi.</VERS>
			<VERS vnumber="42"> Jesuh in amaute kiangah, “Lai Siangtho sungah,‘Innlamte in a nilkhiat suang peninnkiu suang bulpi suak khinta hi.Hih pen Topa’ bawl hi a,i muh ciangin lamdang i sa hi,’ci-in a kigelhna sim ngei lo na hi uh hiam?</VERS>
			<VERS vnumber="43"> Tua ahih ciangin note kiangah kong genin-ah: Note pen Pasian hong ki-uksak nawn lo dinga, a kilawmin a gamta ding mite bek Pasian in uk ding hi.</VERS>
			<VERS vnumber="44"> Hih suang tungah a kia mi khempeuh kizan gawp dinga, mi khatpeuh tungah tua suang a kiat leh zong dengzan gawp ding hi,” a ci hi.</VERS>
			<VERS vnumber="45"> Siampi liante le Farisi mite in hih thugentehna a zak uh ciangin amaute a cihnopna-in a gen ahih lam a phawk uh hi.</VERS>
			<VERS vnumber="46"> Jesuh a man dingin kithawi uh a, ahi zongin mihonte in kamsang khatin ngaihsun uh ahih manin mihonte a kihtak manun a man ngam kei uh hi.</VERS>
		</CHAPTER>
		<CHAPTER cnumber="22">
			<VERS vnumber="1"> Jesuh in amaute kiangah thugentehna dang khat zangin thu hilh a,</VERS>
			<VERS vnumber="2"> “Vantung ki-ukna zia pen a tapa adingin mopawi a bawl kumpipa’ gamtatzia tawh kibang hi.</VERS>
			<VERS vnumber="3"> Mopawi siim dingin a khohsa mite a sam dingin a nasemte sawl a, ahi zongin kuamah pai lo hi.</VERS>
			<VERS vnumber="4"> Tua ciangin nasem dangte sawl leuleu a, ‘Ka khohsaksa mite kiangah hih bangin va gen un: Ka bawngtalte le ka bawngno thaute kigo khin a, nitak an a minsa-in a om banah, na khempeuh a mansa-in om khinta hi. Mopawi an ne dingin hong pai ta un, ci hi, ci-in va gen un,’ a ci hi.</VERS>
			<VERS vnumber="5"> Ahi zongin a khohsa mite in na thusim lo uh a, pawlkhat in lo na kuansanin, pawlkhat in a sumbukah na paisanin,</VERS>
			<VERS vnumber="6"> adangte in a nasemte manin a na sat gawp khit uh ciangin a na that uh hi.</VERS>
			<VERS vnumber="7"> Kumpipa zong heh mahmah a, a galkapte kuansakin tua mi thatte a thahsak khit ciangin a khua a haltumsak hi.</VERS>
			<VERS vnumber="8"> Tua ciangin a nasemte kiangah, ‘Mopawi an a baihsa-in om a, ahi zongin ka sap mite a ne dingin a kilawm lo mi a suak uh hi.</VERS>
			<VERS vnumber="9"> Tua ahih manin lamlianpi-ah va pai unla, mi na muh zahzah uh hong sam un,’ a ci hi.</VERS>
			<VERS vnumber="10"> Nasemte zong lamlianpi-ah va pai uh a, mihoih mihoih lo ci loin a muh khempeuh uh va kaikhawm uh ahih manin mopawi bawlna inn sung dimin leengla hong om hi.</VERS>
			<VERS vnumber="11"> “Kumpipa, a leenglate a en dingin a hong lut ciangin mopawi siimna puan a silh lo mi khat a mu hi.</VERS>
			<VERS vnumber="12"> Ama kiangah, ‘Lawm aw, mopawi siimna puan silh lopi-in hih lai-ah hong bangci lut theih na hi hiam?’ a cih ciangin tua mipa in a cih nading a thei kei hi.</VERS>
			<VERS vnumber="13"> Tua ciangin kumpipa in a nasemte kiangah, ‘A khut a khe hen unla, pualam khuamialna lakah lawn khia un; tua lai-ah kapin a hagawi ding hi,’ a ci hi.</VERS>
			<VERS vnumber="14"> “Bang hang hiam cih leh mi tampi a kisap hangin tawm bek a kiteel hi,” a ci hi.</VERS>
			<VERS vnumber="15"> Tua ciangin Farisi mite pai khia uh a, a kampauna tawh Jesuh a mat theih nadingun thu a kikum uh hi.</VERS>
			<VERS vnumber="16"> Amau’ nungzuite le Herod mi pawlkhat, Jesuh kiangah a paisak uh hi. Amaute in, “Sia aw, thu ahi bang a gen tawntung na hihna thu ka thei uh hi. Mite kuamah zahtak tuam nei lo na hih manin midangte’ pau ding bangmah phamawhsa loin Pasian in mite’ gamtat ding a deihna bangin tangtakin thu na hilh tawntung hi.</VERS>
			<VERS vnumber="17"> Tua ahih ciangin Rom kumpipa Sisar tungah siah i piak ding kilawm hiam, na ngaihsutna nong gen nadingin ka deih uh hi,” a ci uh hi.</VERS>
			<VERS vnumber="18"> Ahi zongin Jesuh in amau’ gitloh geelna thei ahih manin, “Mihoih a kineihkhem mite aw, bang hangin kei hong thangsiah se na hi uh hiam?</VERS>
			<VERS vnumber="19"> Siahin na piak ding uh sum hong lak dih un,” a cih ciangin sumtang peek khat hong paipih uh hi.</VERS>
			<VERS vnumber="20"> Tua ciangin Jesuh in amaute kiangah, “Hih sum tungah kua lim le kua min om ahi hiam?” ci-in a dot ciangin</VERS>
			<VERS vnumber="21"> amaute in, “Sisar’ lim le a min kigelh hi,” a ci uh hi. Tua ciangin Jesuh in amaute kiangah, “Sisar’ nate Sisar’ tungah na pia unla, Pasian’ nate Pasian’ tungah na pia un,” a ci hi.</VERS>
			<VERS vnumber="22"> Amaute in hih thu a zak uh ciangin lamdangsa mahmah uh a, ama kiang panin a pai khia uh hi.</VERS>
			<VERS vnumber="23"> Tua ni mahin, misite thawhkikna om lo hi, ci-in a um Saddusi mite pawlkhat Jesuh kiangah hong pai uh a,</VERS>
			<VERS vnumber="24"> “Sia aw, Moses in, ‘Mi khat ta nei loin a sih leh tua a si mipa’ khang a kizop theih nadingin a naupa in a u’ zi luah tahen,’ ci hi.</VERS>
			<VERS vnumber="25"> Tu-in kote lakah unau pasal sagih om ngei hi. A u pen in zi nei a, ta nei loin si ahih manin ama zi a naupa in a luah hi.</VERS>
			<VERS vnumber="26"> Tua mah bangin a nihna, a thumna a kipan a sagihna dongin ta nei loin a si uh hi.</VERS>
			<VERS vnumber="27"> Tua unau pasal sagihte a sih khit ciangin a numei zong a si hi.</VERS>
			<VERS vnumber="28"> Tua ahih manin tua unau pasal sagihte in tua nu teenpih kim uh ahih manin, thawhkik hun ciangin a koi pen’ zi hi ding ahi hiam?” ci-in a dong uh hi.</VERS>
			<VERS vnumber="29"> Ahi zongin Jesuh in, “Note in Lai Siangtho thu ahi a, Pasian’ vangliatna ahi zongin thei lo na hih manun na ngaihsun khial uh hi.</VERS>
			<VERS vnumber="30"> Bang hang hiam cih leh misite a thawhkik uh ciangin vantungah a om vantung mite tawh kibang ding uh a, zinei pasalnei cih om lo ding hi.</VERS>
			<VERS vnumber="31"> Misite thawhkikna thu tawh kisai-in note tungah a gen thute sim ngei lo na hi uh hiam?</VERS>
			<VERS vnumber="32"> Pasian in, ‘Kei pen Abraham’ Pasian, Isaac’ Pasian, Jakob’ Pasian ka hi hi,’ ci hi. Pasian pen a si mite’ Pasian hi loin a nungta mite’ Pasian ahi hi,” a ci hi.</VERS>
			<VERS vnumber="33"> Mihonte in hih thu a zak uh ciangin ama thuhilhna hangin lamdang a sa uh hi.</VERS>
			<VERS vnumber="34"> Ahi zongin Farisi mite in, Saddusi mite’ thudotna Jesuh in dongkhakin, Saddusi mite in a cih nading mel uh a theih nawn lohna thu a zak uh ciangin Jesuh kiangah a hong pai uh hi.</VERS>
			<VERS vnumber="35"> Amaute sung panin Thukham hilh siate khat in Jesuh a thangsiahna-in thu hong dong a,</VERS>
			<VERS vnumber="36"> “Sia aw, thukham khempeuh sung panin bang thukham lian pen ahi hiam?” ci-in a dong hi.</VERS>
			<VERS vnumber="37"> Jesuh in, “Na Topa Pasian na lungsim khempeuh, na nuntakna khempeuh le na pilna khempeuh tawh na it ding hi, cihna ahi hi.</VERS>
			<VERS vnumber="38"> Hih pen a masa pen, a lian pen thukham ahi hi.</VERS>
			<VERS vnumber="39"> A nihna pen a masa mah tawh kibang a, nangma pumpi na it bangin na veengte na it in, cihna ahi hi.</VERS>
			<VERS vnumber="40"> Hih thukham nihte tung panin thukham dang khempeuh le kamsangte’ thuhilhna khempeuh a hong meeng khia ahi hi,” ci-in a dawng hi.</VERS>
			<VERS vnumber="41"> Tua bangin Farisi mite hong kikaihkhop laitakin Jesuh in amaute kiangah,</VERS>
			<VERS vnumber="42"> “Note in Khrih kua hi ci a, kua’ suan hi, ci-in ngaihsun na hi uh hiam?” ci-in a dong hi. Amaute in, “David’ suan hi,” ci-in a dawng uh hi.</VERS>
			<VERS vnumber="43"> Tua ciangin Jesuh in amaute kiangah, “Tua ahihleh bang hangin David mahmah in Pasian’ Kha’ sawlna tawh,</VERS>
			<VERS vnumber="44"> ‘Topa in keima Topa tungah thu gen a:Na galte, na khe nuai-ahka koih matenginka taklamah na tu in,’ci hi, ci-in thu na gen a, Khrih pen ka Topa ci ahi hiam?</VERS>
			<VERS vnumber="45"> David in Khrih pen Topa ci ahihleh bang hangin Khrih pen David’ suan hi thei ding ahi hiam?” ci-in thu a dong hi.</VERS>
			<VERS vnumber="46"> Kuamah in ama thudotna kamkhat beek dawng thei lo uh hi. Tua hun a kipanin kuamah in Jesuh kiangah thu a dong ngam nawn kei uh hi.</VERS>
		</CHAPTER>
		<CHAPTER cnumber="23">
			<VERS vnumber="1"> Tua ciangin Jesuh in mihonte le a nungzuite kiangah thu gen a,</VERS>
			<VERS vnumber="2"> “Thukham hilh siate le Farisi mite, Moses’ aana a nei-in thugente ahih manun,</VERS>
			<VERS vnumber="3"> amaute’ gen khempeuh zui-in sem unla, ahi zongin amaute pen a gen bangun gamta lo uh ahih manin amaute’ gamtat bangin gamta kei un.</VERS>
			<VERS vnumber="4"> Amaute in midangte tungah vangik mahmah suanin khihcip uh a, ahi zongin tua van a puakpih dingin a khutmeno khat nangawn uh a taangsak nuam kei uh hi.</VERS>
			<VERS vnumber="5"> Amaute in a sepna khempeuh uh mite’ muh theih dingin a hih se uh hi. Amaute in a talsuan le a banbulhte uh a gol pipi-in bawlin, a puanmongteep uh a sau theithei-in a bawl uh hi.</VERS>
			<VERS vnumber="6"> Pawi sungah a om uh ciangin uliante’ tutna dinga a kibawl munah tu nuam se uh a, kikhopna inn sungah zong uliante tutna tutphah nuam pente tungah a tu nuam diak uh hi.</VERS>
			<VERS vnumber="7"> Mihon lakah mite in hopihin, ‘Sia aw,’ a cih ding uh a ut uh hi.</VERS>
			<VERS vnumber="8"> Ahi zongin note pen, ‘Sia,’ na kicih ding uh hi lo hi. Sia khat bek na nei uh a, no adangte khempeuh unau khat na hi uh hi.</VERS>
			<VERS vnumber="9"> Vantungah Pa khat bek nei na hih manun leitungah kuamah dang, ‘Pa’ na ci kei un.</VERS>
			<VERS vnumber="10"> Topa dingin Khrih bek nei na hih manun note khatlekhat, ‘Topa,’ na kici kei un.</VERS>
			<VERS vnumber="11"> Note lakah a lian penpa, na nasem uh hi ding hi.</VERS>
			<VERS vnumber="12"> A kiliansakte khempeuh in niamkhiatna thuak ding uh a, a kiniamkhiatte khempeuh a lianin kibawl ding hi.</VERS>
			<VERS vnumber="13"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note in vantung ki-ukna sungah mite a lut theih loh nadingin kong na khakcip uh hi. Note lah na lut nuam kei uh a, a lut nuamte lah na lutsak kei uh hi.</VERS>
			<VERS vnumber="14"> “Mihoih a kineihkhem, no Thukham hilh siate le Farisi mite in gimna na thuak ding uh hi. Meigong numeite tungah nuamtak sa-in a neihsa teng uh laksakin na zang mang uh a, mite in mihoih hong saktheih nading na deihna-un thu saupipi na ngen uh hi. Hih bangin na gamtatna uh hangin na gim thuak ding uh nasia zaw kan lai ding hi.</VERS>
			<VERS vnumber="15"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note in mi khat bek nangawn na ngah zawh nading uh na hanciamna un leitung tuitung lumletin khual na zin uh a, na ngahsunte uh zong note zah nihin a siahuai, hell khuk tung ding mi na suah uh hi.</VERS>
			<VERS vnumber="16"> “Mittaw a bang lamhilhte aw, note in gimna na thuak ding uh hi. Bang hang hiam cih leh note in, ‘Mi khat biakinn tawh a kiciam leh phamawh lo a, ahi zongin biakinn sunga a om kham tawh a kiciam leh a kiciamna in len hi,’ na ci uh hi.</VERS>
			<VERS vnumber="17"> Note pen mihai mittaw lamlak taktak na hi uh hi. Kham thupi zaw ahi hiam, ahih kei leh tua kham a siangtho a suaksak biakinn thupi zaw ahi hiam?</VERS>
			<VERS vnumber="18"> Note in, ‘Mi khat, biakna tau tawh kiciam leh phamawh lo a, ahi zongin biakna tau tungah a kipia letsongte tawh a kiciam leh a kiciamna in len hi,’ na ci uh hi.</VERS>
			<VERS vnumber="19"> Mittaw mite aw, a kipia nate thupi zaw ahi hiam, ahih kei leh tua nate a siangtho a suaksak biakna tau thupi zaw ahi hiam?</VERS>
			<VERS vnumber="20"> Tua ahih manin biakna tau tawh a kiciam mite pen a tunga a om nate khempeuh tawh zong a kiciam ahi hi.</VERS>
			<VERS vnumber="21"> Biakinn tawh a kiciam mite pen a sungah a teengpa tawh zong a kiciam ahi hi.</VERS>
			<VERS vnumber="22"> Vantung tawh a kiciam mite zong Pasian’ kumpi tokhom tawh a kiciam hi a, tua tokhom tungah a tupa tawh zong a kiciam ahi hi.</VERS>
			<VERS vnumber="23"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note in Pasian tungah lengmasel, masala le kummin sing namtui a kipanin meh namtui nam khempeuh, sawm-ah-khat pia napi-in, thukham sungah a thupi zaw ahi thutang, hehpihna le thumante na don kei uh hi. Adangte nusia tuan loin hih thute na zuih ding uh ahi hi.</VERS>
			<VERS vnumber="24"> A makai ding hinapi-in, mittaw bangin bangmah tum loteng thupi ngaihsutin, a thupi teng na nusiakha uh a, tui tawh na dawnkhop khak loh nadingun thovai khaih napi-in kalaoh a nawmvalhkha tawh na kibang uh hi.</VERS>
			<VERS vnumber="25"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note in hai le kuangte a pualam na siangsak uh a, ahi zongin tuate sungah, thatanghat thu le huaihamna tawh mi-a’ na suh uh nate a om hi.</VERS>
			<VERS vnumber="26"> A mittaw Farisi mite aw, a pualam zong a siangtho a suah theih nadingin hai le kuang sunga a om nate a siangtho hisak phot un.</VERS>
			<VERS vnumber="27"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note pen leikang tawh a kizut manin a pualam a hoih mahmah tawh kibang napi-in a sungah misi guh le a kihhuai nin nam khempeuh a omna hankhuk tawh na kibang uh hi.</VERS>
			<VERS vnumber="28"> Tua mah bangin note zong mite’ muhin mihoih mahmah bang napi-in na sung tawng taktak uhah mawhna le kineihkhemna bek a om hi.</VERS>
			<VERS vnumber="29"> “Mihoih a kineihkhem, no Thukham hilh siate le Farisi mite in gimna na thuak ding uh hi. Note in a sisa kamsangte’ han, a hoih mahmahin bawlin, a nuntakna uh a hoih, a sisate’ mualsuangte hoihtakin na zem uh a,</VERS>
			<VERS vnumber="30"> ‘I pu i pate’ khan lai-in eite a om hi lehang, kamsangte a thah bangun eite in i that kei ding hi,’ na ci uh hi.</VERS>
			<VERS vnumber="31"> Note pen kamsangte a that mite’ suanlekhakte mah na hih manun na zuaupi uh a gen na hi uh hi.</VERS>
			<VERS vnumber="32"> Tua ahih manin i pu i pate’ maban zomto vet un.</VERS>
			<VERS vnumber="33"> Gul a bang mite’ suanlekhak mite aw, hell khuk tun nading thukhenna panin a suakta dingin bangci-in kilamen thei na hi uh hiam?</VERS>
			<VERS vnumber="34"> Note kiangah kamsangte, mipilte le siate ka hong paisak ding hi. Note in pawlkhatte thatin, pawl khatte singlamteh tungah khai-in, pawlkhatte na kikhopna uh inn sungah na sat ding uh a, khua khat pan khua khatah a banbanin na bawlsia ding uh hi.</VERS>
			<VERS vnumber="35"> Tua thu hangin, mawh nei lo Abel a kithah hun a kipanin biakinn le biakna tau kikal-a na thah uh, Barakhiah’ tapa Zekhariah hun ciang dongin, mawhna nei lo a kithat mite khempeuh hangin gimna note in na thuak ding uh hi.</VERS>
			<VERS vnumber="36"> Note kiangah kong genin-ah: Tuhun a mite tungah hih gimna hong tung takpi ding hi.</VERS>
			<VERS vnumber="37"> “Jerusalem, Jerusalem aw, kamsangte na that a, Pasian’ sawl kamtaite na denglum hi. Akpi in a kha tawh a note a huai mah bangin na mite ka huai nuam tawntung a, ahi zongin na ut kei hi.</VERS>
			<VERS vnumber="38"> Tu-in na innte kisusiacip ding hi.</VERS>
			<VERS vnumber="39"> Nang kiangah kong genin-ah: ‘Topa’ min tawh a hong pai mipa in thupha ngah tahen,’ na cih hun hong tun matengin kei nong mu nawn kei ding hi,” a ci hi.</VERS>
		</CHAPTER>
		<CHAPTER cnumber="24">
			<VERS vnumber="1"> Biakinn panin Jesuh a pai khiat laitakin ama kiangah a nungzuite hong pai-in, tua biakinn a thupina zia a lak uh hi.</VERS>
			<VERS vnumber="2"> Ahi zongin Jesuh in amaute kiangah, “Hihte khempeuh na mu khinta uh hi. Ke’n a mantak a kong genin-ah: Hih inn lamna-a a kiciang suangte a kithuapin a om nangawn a om nawn lo zah dongin kilawnkeek mang ding hi,” ci-in a dawng hi.</VERS>
			<VERS vnumber="3"> Oliv Mual tungah Jesuh tu-in a om laitakin a nungzuite guak a tuamin hong pai uh a, “Hih thute cik ciangin hong piang dinga, nang na hong pai ding hun le hun bei nading bang lim hong om ding ahi hiam, hong gen in,” a ci uh hi.</VERS>
			<VERS vnumber="4"> Jesuh in amaute kiangah, “Kidawm unla, mite’ khemsa-in ta kei un.</VERS>
			<VERS vnumber="5"> Bang hang hiam cih leh keimah a kineih mi tampi hong pai dinga, ‘Kei, Khrih ka hi hi,’ ci-in mi tampi tak um khialsak ding uh hi.</VERS>
			<VERS vnumber="6"> A nai, a gamla-ah galkidona thu na za ding uh hi. Hihte a piang mah ding hi a, ahi zongin a bei nading hi nai lo ahih manin patau kei un.</VERS>
			<VERS vnumber="7"> Gam khat le gam khat, kumpi khat le kumpi khat hong kido dinga, mun tuamtuamah kialpi hong tungin, zin hong liing ding hi.</VERS>
			<VERS vnumber="8"> Hihte khempeuh pen gimna kipat nading hi pan hi.</VERS>
			<VERS vnumber="9"> “Tua ciangin note hong kibawlsia-in hong kithat dinga, keima hangin Gentail mi khempeuh in note hong mudah ding uh hi.</VERS>
			<VERS vnumber="10"> Tua hun ciangin mi tampi in a upna uh khahsuah dinga, khatlekhat kimudahin khatlekhat kilehhek ding uh hi.</VERS>
			<VERS vnumber="11"> Kamsang kineihkhem mi tampi hong piang dinga, mi tampi tak um khialsak ding uh hi.</VERS>
			<VERS vnumber="12"> Gitlohna khang mahmah ding ahih manin ki-itna hong kiam ding hi.</VERS>
			<VERS vnumber="13"> Ahi zongin a bei dongin a thuak zote in hotkhiatna ngah ding uh hi.</VERS>
			<VERS vnumber="14"> Tua ciangin mi khempeuh tungah teci ahi dingin Pasian’ hong ukna hangin a lungdamhuai thu, leitung khempeuh ah kihilh ding hi. Tua khit ciangin beina hong tung ding hi.</VERS>
			<VERS vnumber="15"> “Tua ciangin kamsang Daniel in, ‘A lipkhaphuai zehphitna,’ ci-in a gen pen a siangtho munah hong om ciangin (hih lai a simte in Jesuh’ cihnopna thei ta un),</VERS>
			<VERS vnumber="16"> Judea gam a om mite, mualtungah tai henla,</VERS>
			<VERS vnumber="17"> inn tungah a om mite zong, inn sungah van a la dingin lut nawn kei uh hen.</VERS>
			<VERS vnumber="18"> Lo ah a omte zong puan la dingin inn-ah ciah nawn kei hen.</VERS>
			<VERS vnumber="19"> Tua hun laitakin naupaiite le naungek neite adingin haksa mahmah ding hi.</VERS>
			<VERS vnumber="20"> Tua galtai hun pen phalbi laitak le Sabbath ni ahih khak loh nadingin thu na ngen un.</VERS>
			<VERS vnumber="21"> Bang hang hiam cih leh leitung piancil a kipan tuhun dong, cikmahin tua bang haksatna a om ngei lo, nidang ciangin zong a om ngei nawn lo ding, tua hun laitakin hong tung ding hi.</VERS>
			<VERS vnumber="22"> Pasian in tua gimna hun a ni khiam lo hileh a suakta zo kuamah om lo ding hi. Ahi zongin ama teel mite a khualna-in a ni a khiam ding hi.</VERS>
			<VERS vnumber="23"> “Tua laitakin mi khatpeuh in, ‘Hih lai-ah Khrih om hi, hua lai-ah Khrih om hi,’ ci-in hong gen leh, um kei un.</VERS>
			<VERS vnumber="24"> Bang hang hiam cih leh Khrih a kineihkhemte le kamsang a kineihkhemte hong piang dinga, ahih zawh leh a teelsa mite nangawn a khem nadingun lim le nalamdang lianpipi hong bawl ding uh hi.</VERS>
			<VERS vnumber="25"> A hun ma-in hong gen kholkhin ka hih manin limtakin kidawm un.</VERS>
			<VERS vnumber="26"> “Tua ahih kei leh zong mite in, ‘Gamlakah Khrih om hi,’ hong cih leh zong va paikha kei un. ‘Innsungah Khrih bu hi,’ hong cih leh zong umkha kei un.</VERS>
			<VERS vnumber="27"> Bang hang hiam cih leh Mihing Tapa hong pai ciangin khuaphialep in van mong khat panin mong khat dong a taanzaihsak mah bangin kitheikim ding hi.</VERS>
			<VERS vnumber="28"> “Sapul omna peuhah musane kikaikhawm ding hi.”</VERS>
			<VERS vnumber="29"> “Tua gimna hun a tun khit phetin ni hong mialin kha hong taang nawn lo dinga, vantung panin aksite hong kia dinga, vantung a om nate a pai ngei-in pai thei loin lampial gawp ding hi.</VERS>
			<VERS vnumber="30"> Tua ciangin Mihing Tapa’ lim vantungah hong kilang ding hi. Tua ciangin leitung minam khempeuh dahin kap ding uh a, vangliatna le minthanna tawh meii lakah Mihing Tapa a hong pai a mu ding uh hi.</VERS>
			<VERS vnumber="31"> Nakpi takin peengkul hong ging dinga, leitung mun khempeuh ah a vantung mite hong paisakin, leimong khat pan mong khat dongin, a teelsa mite a kaikhawmsak ding hi.</VERS>
			<VERS vnumber="32"> Theikung tung panin thu phawk un. Thei a hiang hong meengin a teh hong no ciangin khuakhal hun hong naita hi, ci-in na thei uh hi.</VERS>
			<VERS vnumber="33"> Tua mah bangin hih ka thugente khempeuh na muh uh ciangin Mihing Tapa hong tun ding hun hong nai mahmah ta hi, ci-in na thei un.</VERS>
			<VERS vnumber="34"> A mantak a kong genin-ah: Hih lai-a a om mite a sih khit ma-in hih ka thugen khempeuh hong tung ding hi.</VERS>
			<VERS vnumber="35"> Van le lei a mai mang zongin ka thugente mai mang ngei lo ding hi.</VERS>
			<VERS vnumber="36"> Ahi zongin a ni le a nai hun ding pen kuamah in thei lo hi. Vantungah a om vantung mite ahi a, Tapa nangawn in ahi zongin thei lo a, Pa Pasian bek in thei hi.</VERS>
			<VERS vnumber="37"> Noah hun lai-in up hun lohpi khatin tuiciin a tun bangin Mihing Tapa zong up hun lohpi khatin hong pai ding hi.</VERS>
			<VERS vnumber="38"> Tuiciin a tun ma hunin, teembaw sungah Noah a tum ni hun ciang dong, mite in anne zune-in om uh a, mo kipi, mo kikha-in nuntak ngeina bangin om uh hi.</VERS>
			<VERS vnumber="39"> Tuiciin hong tungin tui in mi khempeuh a tupcip hun ciang dong, kuamah in bangmah a theih loh mah bangin Mihing Tapa hong pai ciangin zong kuamah in thei khol lo ding uh hi.</VERS>
			<VERS vnumber="40"> Tua hun laitakin lo a kuankhawm mi nih, khat kila-in khat kinusia ding hi.</VERS>
			<VERS vnumber="41"> An a sukhawm numei nih, khat kila-in khat kinusia ding hi.</VERS>
			<VERS vnumber="42"> Tua ahih ciangin bang hunin na Topa uh hong pai ding cih thei lo na hih manun na pilvang un.</VERS>
			<VERS vnumber="43"> Ahi zongin na phawk ding uh thu in: Inn nei pa in zan laitakin guta pa a pai ding hun thei khol leh amah in na pangin a inn luhsak lo ding hi.</VERS>
			<VERS vnumber="44"> Tua ahih manin Mihing Tapa zong, note’ upmawh loh hun laitakin hong pai ding ahih manin note zong na kiging tawntung ta un.</VERS>
			<VERS vnumber="45"> “A pil a citak nasem i cih a bangcite ahi hiam? A naseppih dangte ukin a hun manmanin amaute’ nekzah ding ciat an a pia dingin a topa in a seh a nasem pa ahi hi.</VERS>
			<VERS vnumber="46"> A topa hong ciah ciangin ama sawl bangin na semin a om a muhpa pen mi hampha mahmah khat ahi hi.</VERS>
			<VERS vnumber="47"> Ke’n kong genin-ah, ama neihsa khempeuh a uk dingin a topa in tua nasem pa a koih ding hi.</VERS>
			<VERS vnumber="48"> Ahi zongin tua nasem pa nasem hoih lo hi henla, a lungsim sungah, ‘Ka topa hong ciahhak ding hi,’ ci-in,</VERS>
			<VERS vnumber="49"> a naseppih a lawmte sat gawp henla, zukham thei mite tawh anne zune-in na om leh,</VERS>
			<VERS vnumber="50"> a topa tung dingin a up loh ni hun khatpeuhin a topa hong tung dinga,</VERS>
			<VERS vnumber="51"> a topa in nakpitakin gim pia-in, mihoih a kineihkhemte’ gimthuak ding teng thuaksak dinga, amah kapin a hagawi ding hi.</VERS>
		</CHAPTER>
		<CHAPTER cnumber="25">
			<VERS vnumber="1"> “Tua hun ciangin vantung ki-ukna zia pen zinei thak pa a uap dingin a meivak uh tawh a pai nungak sawmte tawh kibang ding hi.</VERS>
			<VERS vnumber="2"> Nungak sawmte sung panin nga pil uh a, nga hai uh hi.</VERS>
			<VERS vnumber="3"> Tua a haite in a meivak sung uhah a tui thunthuah lopi-in pai uh a,</VERS>
			<VERS vnumber="4"> ahi zongin a pil nungak ngate in a dimtakin thunin a pai uh hi.</VERS>
			<VERS vnumber="5"> Zineipa hong tunghak ahih manin a vekpi-un lusu-in a ihmu uh hi.</VERS>
			<VERS vnumber="6"> Ahi zongin zankim tak ciangin, ‘Zineipa hong tungta ding hi. Va dawn un,’ ci-in hong kiko hi.</VERS>
			<VERS vnumber="7"> Tua nungakte zong tho-in a meivak uh hong puah ciat uh hi.</VERS>
			<VERS vnumber="8"> Tua ciangin a haite in a pilte kiangah, ‘Ka mei uh mitta ahih manin na meitui uh hong hawm un,’ a cih ciangin</VERS>
			<VERS vnumber="9"> a pilte in, ‘Hong hawm le ung ko ading tawh kicing nawn lo ding ahih manin no ading va leitawm zaw un,’ ci-in a dawng uh hi.</VERS>
			<VERS vnumber="10"> Meitui lei dingin amaute a pai khiat kal sungin zineipa hong tung hi. A kigingsa-in a om nungakte in zineipa dawnin mopawi bawlna sungah a lutkhawm pah uh hi. Tua khit ciangin kong kikhak hi.</VERS>
			<VERS vnumber="11"> Tua khit ciangin nungak haite zong hong tung uh a, ‘Topa, Topa aw, kong hong hon in,’ a cih uh ciangin</VERS>
			<VERS vnumber="12"> amah in, ‘Note ka hong thei het kei hi,’ na cihsan hi.”</VERS>
			<VERS vnumber="13"> “Tua ahih manin a ni le a hun thei lo na hih manun na pilvang un.”</VERS>
			<VERS vnumber="14"> “Inn panin khualzin dingin a pai khia mipa tawh zong kibang hi. Amah in a nasemte samin, a neihsa teng a nasemte’ kep dingin a ap hi.</VERS>
			<VERS vnumber="15"> Amau’ siamna tawh kizui-in khat tungah tulnga, khat tungah tulnih, khat tungah tulkhat a ap khit ciangin a zin khia hi.</VERS>
			<VERS vnumber="16"> Tul nga a ngah pa in sum bawlna-in zangpah a, a meet tulnga mah a ngahthuah hi.</VERS>
			<VERS vnumber="17"> Tul nih a ngah pa in zong a meet tulnih mah a ngahthuah hi.</VERS>
			<VERS vnumber="18"> Ahi zongin tulkhat a ngah pa in leisung to-in a topa’ sum a seelcip hi.</VERS>
			<VERS vnumber="19"> “Hun sawtpi khit ciangin tua nasemte’ topa hong ciahkik a, a nasemte tawh a sum thu a siangsak uh hi.</VERS>
			<VERS vnumber="20"> Tul nga a ngah pa in adang tulnga mah hong tawithuahin, ‘Topa aw, kei tungah tulnga nong ap hi. Hih lai-ah tulnga mah ka meetsak hi,’ hong cih ciangin</VERS>
			<VERS vnumber="21"> a topa in, ‘Hoih mahmah hi; a hoih a citak nasem pa aw, a tawmno na zekna-ah siam na hih manin a tampi tak ka hong zeksak ding hi. Hong pai in; kei tawh nuamsa khawm ni,’ a ci hi.</VERS>
			<VERS vnumber="22"> Tua ciangin tulnih a ngah pa zong hong pai-in, ‘Topa aw, kei tungah tulnih nong ap hi. Hih lai-ah tulnih mah ka na meetsak hi,’ hong cih ciangin</VERS>
			<VERS vnumber="23"> a topa in, ‘Hoih mahmah hi; a hoih a citak nasem pa aw, a tawmno na zekna-ah siam na hih manin a tampi tak ka hong zeksak ding hi. Hong pai in; kei tawh nuamsa khawm ni,’ a ci hi.</VERS>
			<VERS vnumber="24"> Tul khat a ngah pa zong hong pai-in, ‘Topa aw, nang pen na sep loh na bawl lohnapi-ah na a deih, mi genhak mahmah na hihna ka hong thei hi.</VERS>
			<VERS vnumber="25"> Tua ahih manin ka hong kihta a, lei sungah na sum tulkhat ka seel hi. Tu-in hih lai-ah na sumzah mah om hi,’ a hong cih ciangin</VERS>
			<VERS vnumber="26"> a topa in, ‘A hoih lo, a thadah nasem pa aw, ka sep loh ka bawl lohnapi-ah ka deihlam hong thei na hih leh,</VERS>
			<VERS vnumber="27"> sumkholna-ah ka sum na koihsak lecin hoih ding hi. Tua hileh tu-a ka hong tunkik ciangin a bulpi le a meet ka ngahkhawm ding hi.</VERS>
			<VERS vnumber="28"> Tua ahih manin ama tung panin a tulkhat laksak unla, tul sawm a nei pa tungah piathuah un.</VERS>
			<VERS vnumber="29"> Bang hang hiam cih leh a neisate kipiathuah dinga, hau semsem ding hi. Ahi zongin a nei lote tung panin a neihsa sunsun nangawn kilaksak ding hi.</VERS>
			<VERS vnumber="30"> Bangmahin a kimang lo hih nasem pa ahihleh pualam khuamialna lakah lawn khia un. Tua lai-ah kapin a hagawi ding hi,’ ci hi. </VERS>
			<VERS vnumber="31"> “Mihing Tapa a vantung mite tawh Kumpi-in hong paikhawm uh ciangin a kumpi tokhom tungah hong tu ding hi.</VERS>
			<VERS vnumber="32"> Ama mai-ah leitung minam khempeuh hong kikhawm ding hi. Gancing pa in tuu le keelte a khen mah bangin mi khempeuh khen nihin hong koih ding hi.</VERS>
			<VERS vnumber="33"> Tuu a bang mite a taklamah koihin, keel a bang mite a veilamah koih ding hi.</VERS>
			<VERS vnumber="34"> Tua ciangin Kumpipa in a taklamah a om mite kiangah, ‘Ka Pa in thupha a piak mite aw, hong pai ta un. Leitung piancil a kipanin note adingin a kibawl kholsa gamnuam hong luah un.</VERS>
			<VERS vnumber="35"> Bang hang hiam cih leh ka gilkial laitakin an nong pia uh a, ka dangtak laitakin tui nong pia uh a, khualmi ka hih laitakin zin nong do uh a,</VERS>
			<VERS vnumber="36"> puan nei loin ka om laitakin puan nong guan uh a, ka cinat laitakin nong veh uh a, ka thongkiat laitakin nong hawh uh hi,’ a ci ding hi.</VERS>
			<VERS vnumber="37"> Tua ciangin mihoihte in, ‘Topa aw, cikin na gilkial hong mu-in an hong pia a, cikin na dangtak hong mu-in tui hong pia ka hi uh hiam?</VERS>
			<VERS vnumber="38"> Cikin khualmi na hih laitakin hong mu-in zin hong do a, cikin puan nei lo na hih laitakin hong mu-in puan hong guan ka hi uh hiam?</VERS>
			<VERS vnumber="39"> Cikin cina na hih laitakin hong mu-in hong veh a, cikin thongkia na hih laitakin hong mu-in hong hawh ka hi uh hiam?’ a ci ding uh hi.</VERS>
			<VERS vnumber="40"> Tua ciangin Kumpipa in amaute kiangah, ‘Note kiangah kong genin-ah: Hih ka sanggamte a neu pen khat nangawn na limbawl uh ciangin kei tungah a hong bawl na hi uh hi,’ ci-in a dawng ding hi.</VERS>
			<VERS vnumber="41"> “Tua ciangin a veilamah a om mite kiangah, ‘Pasian in a samsiat mite aw, keima kiang panin pai khia unla, Dawimangpa le a nungzuite adingin a kibawl meikuang tawntung sungah pai un.</VERS>
			<VERS vnumber="42"> Bang hang hiam cih leh ka gilkial laitakin an nong pia kei uh a, ka dangtak laitakin tui nong pia kei uh a,</VERS>
			<VERS vnumber="43"> khualmi ka hih laitakin zin nong do kei uh a, puan ka neih loh laitakin puan nong guan kei uh a, ka cinat laitakin nong veh kei uh a, ka thongkiat laitakin nong hawh kei uh hi,’ a ci ding hi.</VERS>
			<VERS vnumber="44"> Tua ciangin amaute in zong, ‘Topa aw, cikin na gilkial hong mu a, cikin na dangtak hong mu a, cikin khualmi na hih hong mu a, cikin na puan neih loh hong mu a, cikin na cinat hong mu a, cikin na thongkiat hong mu a, cikin kote in nang hong huh nuam lo ka hi uh hiam?’ a ci ding uh hi.</VERS>
			<VERS vnumber="45"> Tua ciangin amah in, ‘Note kiangah kong genin-ah: Hih mite a neu pen khat nangawn na huh loh uh ciangin kei a hong huh lo na hi uh hi,’ ci-in a dawng ding hi.</VERS>
			<VERS vnumber="46"> Tua ahih ciangin tawntung gimthuakna sungah amaute pai ding uh a, mihoihte ahihleh nuntak tawntungna sungah lut ding uh hi,” a ci hi.</VERS>
		</CHAPTER>
		<CHAPTER cnumber="26">
			<VERS vnumber="1"> Jesuh in hih thute a hilh khit ciangin a nungzuite kiangah,</VERS>
			<VERS vnumber="2"> “Na theihsa uh mah bangin tuzawh ni nih khit ciangin Paisan Pawi hun hong tungta ding hi. Tua ciangin singlamteh tungah thah dingin Mihing Tapa kipia ding hi,” a ci hi.</VERS>
			<VERS vnumber="3"> Tua ciangin siampi lianpen Kaiafas inn-ah siampi liante le upate kikhawm uh a,</VERS>
			<VERS vnumber="4"> kuama theih lohin Jesuh simmatin a thah theih nading uh a vaihawm uh hi.</VERS>
			<VERS vnumber="5"> Amaute in, “Buaina lianpi hong omkha thei ding ahih manin hih pawi hun sungin hih kei ni,” a ci uh hi.</VERS>
			<VERS vnumber="6"> Bethany khua-a miphak ahi ngei Simon inn-ah Jesuh a om laitakin,</VERS>
			<VERS vnumber="7"> numei khat in a manpha mahmah sathau namtui suangngo thawl a dim khat hong tawi-in Jesuh kiangah hong pai a, Jesuh an ne-in a tut laitakin a lu tungah a buaksuk hi.</VERS>
			<VERS vnumber="8"> Ahi zongin nungzuite in a muh uh ciangin heh uh a, “Bang hangin hih sathau namtui mawk beisak ahi hiam?</VERS>
			<VERS vnumber="9"> Hih sathau kizuak leh sum tampi tak kikhawng dinga, mizawngte huhna-in kipia thei ding hi,” a ci uh hi.</VERS>
			<VERS vnumber="10"> Ahi zongin Jesuh in hih thu phawk ahih manin amaute kiangah, “Hih numei bang nuammawh na hi uh hiam? Kei tungah a kilawm mahmahin amah hong gamta hi.</VERS>
			<VERS vnumber="11"> Mizawngte pen note tawh hong omkhawm tawntung dinga, ahi zongin note tawh kei ka hong omkhawm tawntung kei ding hi.</VERS>
			<VERS vnumber="12"> Keima tungah hih bangin sathau hong buak ciangin ka luanghawm kivui nadingin a hong bawlbawl ahi hi.</VERS>
			<VERS vnumber="13"> Note kiangah a mantak a kong genin-ah: Keima hangin a piang ding lungdamna thu a kigenna leitung khempeuh ah hih numei kiphawkin a gamtatnate kigengen ding hi,” a ci hi.</VERS>
			<VERS vnumber="14"> Tua ciangin sawm le nihte sung panin Iskariot’ tapa Judas a kici mipa siampi liante kiangah va pai a,</VERS>
			<VERS vnumber="15"> “Note’ khut sungah amah hong pia leng, note in kei bang tawh hong guai ding na hi uh hiam?” a cih ciangin ngun peek sawmthum a pia uh hi.</VERS>
			<VERS vnumber="16"> Tua hun a kipanin amah a lehhek theih nading hunhoih a zongpah hi.</VERS>
			<VERS vnumber="17"> Silngo Sawh loh Anlum Pawi a kipat ni-in nungzuite in Jesuh kiangah, “Paisan Pawi annek ding koilai takah hong bawlsak le ung deih na hi hiam?” ci-in a dong uh hi.</VERS>
			<VERS vnumber="18"> Jesuh in, “Jerusalem khua sungah va pai unla, tua mipa kiangah, ‘Siapa in, “Ka hun hong naita hi. Na inn-ah ka nungzuite tawh Paisan Pawi an ka hong ne ding uh hi,” ci hi,’ va ci un,” a ci hi.</VERS>
			<VERS vnumber="19"> Nungzuite zong Jesuh gen bangin gamta uh a, Paisan Pawi an ding a bawl uh hi.</VERS>
			<VERS vnumber="20"> A nitak ciangin Jesuh le sawm le nihte an ne dingin a tukhawm uh hi.</VERS>
			<VERS vnumber="21"> Amaute an ne-in a om laitakun Jesuh in, “Note khat in kei na hong lehhek ding uh hi,” a cih ciangin</VERS>
			<VERS vnumber="22"> amaute dah mahmah uh a, amaute in a banbanin, “Topa aw, kei ka hi hiam?” ci-in a dong uh hi.</VERS>
			<VERS vnumber="23"> Jesuh in, “Ankuang ka sawk khawmpih pa in kei hong lehhek ding hi.</VERS>
			<VERS vnumber="24"> Mihing Tapa ahihleh Lai Siangtho sungah a kigelhsa mah bangin a si ding ahi hi; ahi zongin Mihing Tapa a lehhek pa in gimna thuak ding hi. Tua mipa pen a piang vet lo hileh ama adingin hoih zaw ding hi,” a ci hi.</VERS>
			<VERS vnumber="25"> Jesuh a lehhek pa Judas in, “Topa aw, kei ka hi hiam?” a cih ciangin, “Na ci khin hi,” ci-in Jesuh in a dawng hi.</VERS>
			<VERS vnumber="26"> Tua bangin an a nek laitakun, Jesuh in anlum la-in lungdamna a koh khit ciangin balnen a, a nungzuite kiangah pia-in, “La unla ne un; hih pen ka pumpi ahi hi,” a ci hi.</VERS>
			<VERS vnumber="27"> Tua ciangin hai la a, lungdamna a koh khit ciangin amaute tungah pia-in, “Na vekpi-un dawn un.</VERS>
			<VERS vnumber="28"> Mi tampite’ mawhna a mai nadingin a luang khia, Pasian’ thuciamna a kipsak, ka sisan ahi hi.</VERS>
			<VERS vnumber="29"> Note kiangah kong genin-ah: Ka Pa’ Ukna sungah note tawh leenggahzu thak ka dawnkik ni matengin leenggahzu ka dawnkik nawn kei ding hi,” a ci hi.</VERS>
			<VERS vnumber="30"> Tua ciangin la khat sa uh a, Oliv Mual tungah a pai uh hi.</VERS>
			<VERS vnumber="31"> Tua ciangin Jesuh in amaute kiangah, “Lai Siangtho sungah, ‘Tuucingpa ka satlum dinga, a tuute kithehthang ding hi,’ ci-in a kigelh mah bangin note khempeuh in tu nitakin kei na hong taisan mang khin ding uh hi.</VERS>
			<VERS vnumber="32"> Ahi zongin hong kithawh kiksak khit ciangin Galilee gam sung note mai-ah ka pai ding hi,” a ci hi.</VERS>
			<VERS vnumber="33"> Peter in, “Adang khempeuh in hong taisan zongin ke’n kong nusia ngei kei ding hi,” a ci hi.</VERS>
			<VERS vnumber="34"> Jesuh in, “Tuzan mahmahin ak a khuan ma-in kei, thumvei tak na hong nial ding lamtak phawk in,” a ci hi.</VERS>
			<VERS vnumber="35"> Ahi zongin Peter in, “Nang tawh sihkhawm nading ciang dong ahi zongin kong nial ngei het kei ding hi,” a ci veve hi. Tua mah bangin nungzui dang khempeuh in zong a ci ciat uh hi.</VERS>
			<VERS vnumber="36"> Tua ciangin Jesuh a nungzuite tawh Gethsemane a kici munah pai-in amaute kiangah, “Hua lamah pai-in thu ka va nget kal sungteng hih lai-ah na om un,” a ci hi.</VERS>
			<VERS vnumber="37"> Tua ciangin Peter le Zebedi tapa tegel tonpih a, dahin a lunggim hun ding a kipan hi.</VERS>
			<VERS vnumber="38"> Amaute kiangah, “Ka lungsim dahna hangin ka si dektak hi. Hih lai-ah na om unla hong ngak un,” a cih khit ciangin</VERS>
			<VERS vnumber="39"> tawmkhat pai lai-in leilakah bokin thu ngen a, “Pa aw, ahi thei ding ahihleh hih thuak nading tawh hong kipelhsak in. Ahi zongin kei’ deihna bang hi loin nangma deihna bang hizaw tahen,” a ci hi.</VERS>
			<VERS vnumber="40"> A nungzui thumte kiangah hong paikik ciangin amaute na ihmu uh hi. Amah in Peter kiangah, “Nai khat sung nangawn hong ngak zo lo liang na hi uh hiam?</VERS>
			<VERS vnumber="41"> Ze-etna-ah na puk khak loh nadingun thu ngen un. Lungsim in ze-etna nang nuam napi-in pumpi in nang zo lo hi,” a ci hi.</VERS>
			<VERS vnumber="42"> Tua ciangin a nihveina va paikikin thu ngen a, “Pa aw, keima thuak lohin ahi thei lo ding ahihleh nangma deihna bang hi tahen,” a ci hi.</VERS>
			<VERS vnumber="43"> A nungzuite kiangah hong paikik ciangin, a ihmut uh suaklua mahmah ahih manin na ihmu leuleu uh hi.</VERS>
			<VERS vnumber="44"> Tua ahih manin amaute kiang panin pai khiakikin, a kibang mahin a thumveina thu a ngen hi.</VERS>
			<VERS vnumber="45"> Tua ciangin a nungzuite kiangah hong paikik a, “Ihmu-in tawlnga hithiat lailai na hi uh hiam? Mawhnei mite’ khut sungah Mihing Tapa a kipiak ding hun hong tungta hi.</VERS>
			<VERS vnumber="46"> Tho un, pai ta ni. Kei hong lehhek ding pa hong naita hi,” a ci hi.</VERS>
			<VERS vnumber="47"> Tua bangin Jesuh in thu a gen laitakin sawm le nihte sung panin Judas hong tung a, siampi liante le upate in a hong sawl, namsau le molhtum a tawi mihonpi tawh hong tonkhawm hi.</VERS>
			<VERS vnumber="48"> A lehhek pa in mihonte kiangah thu na ma gen a, “Ka nap pen pa amah hi ding hi; man un,” ci-in a lim ding a hilh khol hi.</VERS>
			<VERS vnumber="49"> Judas zong Jesuh kiangah hong paipahin, “Topa aw, thupha ngah ta in,” ci-in hopihin limnap mahmah hi.</VERS>
			<VERS vnumber="50"> Jesuh in, “Lawm aw, hih dingin na ngim pen hihpak in,” ci-in a dawng hi. Tua ciangin mihonte in Jesuh manin a lencip uh hi.</VERS>
			<VERS vnumber="51"> Jesuh tawh a omkhawm mite khat in a namsau dokin siampi lianpen pa’ nasem pa a sat leh, a bil a sat khia hi.</VERS>
			<VERS vnumber="52"> Tua ciangin Jesuh in ama kiangah, “Na namsau a paai-ah siatkik in. Namsau a zangte namsau mah tawh si ding hi.</VERS>
			<VERS vnumber="53"> Ka Pa kiangah ngen hi leng, vantung galkapte hon sawm le hon nih val, thakhat thu-in hong puakpah theih ding lamtak thei lo na hi hiam?</VERS>
			<VERS vnumber="54"> Tua bangin kivaikhak hi zenzen leh Lai Siangtho in tu-a bangin a pian nading a gen pen bangci tun theih ding ahi hiam?” a ci hi.</VERS>
			<VERS vnumber="55"> Tua ciangin Jesuh in mihonte kiangah, “Gal le sa bangin hong ngaihsun a, keimah a man dingin namsau le molhtum tawh hong kuan na hi uh hiam? Nisimin biakinn sungah thu ka hilh niloh a, ahi zongin kei nong man kei uh hi.</VERS>
			<VERS vnumber="56"> Ahi zongin Lai Siangtho sungah kamsangte’ thugente a tun theih nadingin hih bangin a hong gamta na hi uh hi,” a ci hi. Tua ciangin a nungzuite khempeuh in Jesuh nusia-in a taisan uh hi.</VERS>
			<VERS vnumber="57"> Tua ciangin Jesuh a man mite in siampi lianpen pa Kaiafas kiangah hong paipih uh a, tua lai-ah Thukham hilh siate le upate a kikhawm uh hi.</VERS>
			<VERS vnumber="58"> Peter in siampi lianpen pa’ inntual ciang dong Jesuh’ nung galzuih a, bang thu a piang hiam cih a theih nadingin inntualah palikte kiangah a om hi.</VERS>
			<VERS vnumber="59"> Siampi liante le uliante in Jesuh a thah theih nadingun zuau teci a pang ding mi a zong uh hi.</VERS>
			<VERS vnumber="60"> Teci tampi in hong gen hangin thah theih nading zuau teci pang ding kimu lo hi. A tawpna ciangin mi nih in thu hong gen a,</VERS>
			<VERS vnumber="61"> “Hih mipa in, ‘Pasian’ Biakinn susia-in ni thum sungin ka lamkik thei ding hi,’ ci hi,” a hong ci uh hi.</VERS>
			<VERS vnumber="62"> Tua ciangin siampi lianpen pa hong dingin, “Hih hong mawhsakna thu tawh kisai-in na gen ding om lo ahi hiam?” ci-in a dot hangin</VERS>
			<VERS vnumber="63"> Jesuh pau loin a om hi. Tua ciangin siampi lianpen pa in, “Pasian’ Tapa, Khrih na hih leh na hih loh nong gen nadingin a nungta Pasian’ min tawh khauhtakin ka hong sawl hi,” a ci hi.</VERS>
			<VERS vnumber="64"> Tua ciangin Jesuh in, “Nangmah in tua mah na ci khin hi. Ahi zongin note khempeuh kiangah ka hong genin-ah: Vanglianpa’ taklamah Mihing Tapa omin meii tungah a hong pai na mu ding uh hi,” a ci hi.</VERS>
			<VERS vnumber="65"> Tua ciangin siampi lianpen pa in a puan balkek a, “Pasian’ tungah a paukhial zo hi. Bang thudang kisam nawn ahi hiam? A paukhialhna na za uh hi.</VERS>
			<VERS vnumber="66"> Note in tu-in bangci ngaihsut na hi uh hiam?” ci-in a dot ciangin amaute in, “Thah dingin a kilawm hi,” ci-in a dawng uh hi.</VERS>
			<VERS vnumber="67"> Tua ciangin amaute in a maitang cilphih uh a,</VERS>
			<VERS vnumber="68"> “Nang Khrih aw, kua in hong beeng ahi hiam, hong gen dih in,” a ci uh hi.</VERS>
			<VERS vnumber="69"> Tua bangin inntualah Peter a tut laitakin siampi lianpen pa’ nasem numei khat in ama kiangah, “Nang zong Galilee mi Jesuh tawh a kikhawl na hi hi,” a ci hi.</VERS>
			<VERS vnumber="70"> Ahi zongin Peter in nial a, “Na thugen ka thei kei hi,” ci-in a dawng hi.</VERS>
			<VERS vnumber="71"> Tua ciangin Peter zong inntual pualamah a pai khiat leh numei dang khat mah in mu ahih manin a gei-a omte kiangah, “Nazareth khuami Jesuh tawh hih mipa kikhawl hi,” a ci hi.</VERS>
			<VERS vnumber="72"> Peter in zong nialkik a, “Hua mipa ka theih taak leh,” ci-in a kiciam hi.</VERS>
			<VERS vnumber="73"> Tuazawh a sawt loin a gei-a omte khat in Peter kiangah, “Na kampau zia uh kibang ahih manin nang zong hua mite tawh a kipawl mah na hi takpi hi,” a ci leuleu hi.</VERS>
			<VERS vnumber="74"> Tua ciangin Peter kiciam a, “Hua mipa ka thei kei hi. Zuauthu ka gen taak leh Pasian in kei hong dawm kei tahen!” a ci hi. Tua khit phetin ak hong khuangta hi.</VERS>
			<VERS vnumber="75"> Tua ciangin, “Ak a khuan ma-in kei thumvei na hong nial ding hi,” ci-in Jesuh in a gen thu, Peter in phawkkik ahih manin pai khia-in nakpitakin a kap hi.</VERS>
		</CHAPTER>
		<CHAPTER cnumber="27">
			<VERS vnumber="1"> A zingsang ciangin siampi liante le upate in Jesuh a thah nading uh a vaihawm uh hi.</VERS>
			<VERS vnumber="2"> Sikkhau tawh khihin paipih uh a, tua gam sungteng a uk Pilat mangpa khut sungah a ap uh hi.</VERS>
			<VERS vnumber="3"> A lehhek pa Judas in Jesuh a si dingin thu a kikhenna a muh ciangin kisikkik ahih manin siampi liante le upate kiangah a ngun peek sawmthumte va paipihkik a,</VERS>
			<VERS vnumber="4"> “Mawhna a nei lo mipa a si dingin lehhek kha ka hih manin ka mawh hi,” a va ci hi. Ahi zongin amaute in, “Kote tawh bang kisai nawn ding ahi hiam? Nangma tavuan ahi hi,” a na cihsan uh hi.</VERS>
			<VERS vnumber="5"> Tua ciangin amah in biakinn sungah a ngun peekte lawnin pai khia a, a mahmah a gui-awk hi.</VERS>
			<VERS vnumber="6"> Ahi zongin siampite in tua ngun peekte tawm uh a, “Hih sumte pen mi thah nadingin a kipia sum ahih manin biakinn sumkholna-ah koih dingin kilawm lo hi,” a ci uh hi.</VERS>
			<VERS vnumber="7"> Tua ahih manin amaute a kikup khit uh ciangin khualmi a site a kivui nadingin beelseek pa’ lo a lei uh hi.</VERS>
			<VERS vnumber="8"> Tua ahih manin tu dongin tua lo pen, “Mi Thahna Lo,” a kici hi.</VERS>
			<VERS vnumber="9"> Tua ahih manin kamsang Jeremiah in, “Israel mite pawlkhat in ama man dingin a seh tua ngun peek sawmthum la uh a,</VERS>
			<VERS vnumber="10"> Topa in kei tungah a hong gen mah bangin, beelseek pa’ lo lei nadingin a pia uh hi,” ci-in a gen kholhna a tung ahi hi.</VERS>
			<VERS vnumber="11"> Tu-in gam ukpa Pilat mai-ah Jesuh kidingsak ahih manin amah in, “Nang, Jew mite’ Kumpipa na hi hiam?” ci-in a dot ciangin Jesuh in, “Nang zong tua mah nong ci hi,” ci-in a dawng hi.</VERS>
			<VERS vnumber="12"> Ahi zongin siampi liante le upate in mawhsakna thu a gen hangun Jesuh in a dawng kei hi.</VERS>
			<VERS vnumber="13"> Tua ciangin Pilat in Jesuh kiangah, “Amaute in nang a hong mawhsaknate za lo na hi hiam?” a ci hi.</VERS>
			<VERS vnumber="14"> Ahi zongin Jesuh in amah a kimawhsaknate kam khat beek dawng het lo ahih manin Pilat in lamdang a sa mahmah hi.</VERS>
			<VERS vnumber="15"> Paisan Pawi hun simin Rom gam ukpa in mihonte’ deih thongkia mi khat a khah a ngeina ahi hi.</VERS>
			<VERS vnumber="16"> Tua hun laitakin a gilo mahmah Barabbas a kici mi khat thongkia-in a om hi.</VERS>
			<VERS vnumber="17"> Tua ahih manin mihonte hong kikhop ciangin Pilat in amaute kiangah, “Barabbas le Khrih a kici Jesuh, koi zaw ka khah ding deih na hi uh hiam?” ci-in a dong hi.</VERS>
			<VERS vnumber="18"> Bang hang hiam cih leh Jesuh a hazat man bekun ama kiangah a paipih ahihna thu teltakin a thei hi.</VERS>
			<VERS vnumber="19"> Tua banah, thukhen zumah thusitin a om hunsung mahun, a zi in thu zasak a, “Tuzan ka mang sungin ama hangin nakpitakin gimna thuak ka hih manin, mawhna nei lo tua mipa bangmah cihkha kei in,” a ci hi.</VERS>
			<VERS vnumber="20"> Barabbas khahin Jesuh a thah nadingin Pilat kiangah a nget nadingun siampi liante le upate in mihonte a hanthawn uh hi.</VERS>
			<VERS vnumber="21"> Tua ciangin Rom gam ukpa in mihonte kiangah, “Hih mi nihte, koi pen ka khah ding deih na hi uh hiam?” ci-in a dot leuleu ciangin amaute in, “Barabbas,” a ci uh hi.</VERS>
			<VERS vnumber="22"> Tua ciangin Pilat in, “Tua ahihleh Khrih a kici Jesuh pen bangcih ding ka hi hiam?” a cih ciangin amaute khempeuh in, “Singlamteh tungah thatsak in,” a ci uh hi.</VERS>
			<VERS vnumber="23"> Tua ciangin amah in, “Amah in bang gamtat khialhna nei ahi hiam?” ci-in a dot ciangin, “Singlamteh tungah thatsak in,” ci-in a awng ngeingai uh hi.</VERS>
			<VERS vnumber="24"> A gengen hangin bangmah phattuamna om loin buaina piang zaw kha ding, ci-in Pilat in a theih ciangin, tui la-in mihonpi’ muhin a khut sil a, “Hih mipa a sihna thu-ah kei ka kihel kei hi. Note in thei ta un,” a ci hi.</VERS>
			<VERS vnumber="25"> Tua ciangin mi khempeuh in, “Hih mipa’ sihna hangin gimthuakna, kote a kipanin ka suan ka khakte dongun ka thuak ding uh hi,” ci-in a dawng uh hi.</VERS>
			<VERS vnumber="26"> Tua ciangin amaute’ deihna bangin Barabbas khah a, Jesuh ahihleh a sat khit ciangin singlamteh tungah thah dingin a pia khia hi.</VERS>
			<VERS vnumber="27"> Tua ciangin Pilat’ galkapte in ama omna kumpi inn-ah Jesuh paipih uh a, tua lai-ah galkap khempeuh a hong kikaikhawm uh hi.</VERS>
			<VERS vnumber="28"> Tua lai panin Jesuh’ puan suahkhiatsak uh a, puansan khat a silhsak uh hi.</VERS>
			<VERS vnumber="29"> Kumpi lukhu lim dingin ling vialin a lu-ah khusak uh a, a khut taklamah pumpeeng khat a tawisak uh hi. Tua ciangin ama mai-ah khukdin uh a, “Jew mite’ Kumpipa aw,” ci-in zahpihna tawh a hopih uh hi.</VERS>
			<VERS vnumber="30"> Tua ciangin cilphih uh a, a pumpeeng tawisak uh la-in a lutang a sat uh hi.</VERS>
			<VERS vnumber="31"> Tua bangin a simmawh bawl khit uh ciangin a puansan silhsak uh suah khia leuleu-in ama puan mah silhsakkik uh a, singlamteh tungah thah dingin a pai khiatpih uh hi.</VERS>
			<VERS vnumber="32"> Tua bangin a pai laitakun Sairin khuami Simon kici mi khat tawh kituak uh a, amah lammatin Jesuh’ singlamteh a puasak uh hi.</VERS>
			<VERS vnumber="33"> Lutang guh a cihnopna Golgotha a kici mun a tun uh ciangin,</VERS>
			<VERS vnumber="34"> zatui kha tawh a kihel leenggahzu a dawn dingin a pia uh hi. Ahi zongin Jesuh in a ciap khit ciangin a dawn nuam kei hi.</VERS>
			<VERS vnumber="35"> Singlamteh tungah Jesuh a khai khit uh ciangin a puante kua in a koi ngah ding cih a theih nadingun suang lawnin ai san uh a, a puan teng a hawm uh hi.</VERS>
			<VERS vnumber="36"> Tua ciangin amaute tu-in Jesuh a en uh hi.</VERS>
			<VERS vnumber="37"> Tua ciangin amah a mawhsakna uh, “Hih pa, Jew mite’ Kumpi Jesuh ahi hi,” cihna lai gelhin ama lutang sanah a suang uh hi.</VERS>
			<VERS vnumber="38"> Tua ciangin mi that nih, Jesuh’ taklamah khat, a veilamah khat tawh zong a khaikhawm uh hi.</VERS>
			<VERS vnumber="39"> Tua ciangin amah a va mukha mi peuhmah in a lu uh peisanin,</VERS>
			<VERS vnumber="40"> “Biakinn susia-in ni thum sungin a lamkik ding pa aw, nang le nang kihon khia in. Pasian’ Tapa na hihtakpi leh singlamteh tung panin hong kumsuk in,” ci-in a zahko uh hi.</VERS>
			<VERS vnumber="41"> Tua bangmahin siampi liante in Thukham hilh siate le upate tawh zahko-in,</VERS>
			<VERS vnumber="42"> “Amah in midangte hon khia thei napi-in a mahmah kihon khia thei lo hi. Amah, Israel mite’ Kumpi ahi hi. Tu-in singlamteh tung panin hong kumsuk leh i um ding hi.</VERS>
			<VERS vnumber="43"> Amah in, ‘Kei, Pasian’ Tapa ka hi hi,’ ci ahih manin, amah in Pasian muanin a nei hi. Pasian in a hotnop leh tu-in hon khia tahen,” a ci uh hi.</VERS>
			<VERS vnumber="44"> Tua mah bangin amah tawh a kikhai khawm mi thatte in zong a zahko uh hi.</VERS>
			<VERS vnumber="45"> Sun nai sawm le nih hun a kipanin nitak nai thum dong, nai thum sung, tua gam sung khempeuh ah khim a zing hi.</VERS>
			<VERS vnumber="46"> Nitak nai thum hun pawl laitakin Jesuh nakpitakin kiko a, “Ka Pasian, ka Pasian, bang hangin kei hong nusia na hi hiam?” a cihna ahi, \tl “Eloi, Eloi, lama sabakthani\tl*,” a ci hi.</VERS>
			<VERS vnumber="47"> A gei-ah a om a pauna a za mite pawlkhat in, “Hih mipa in Elijah a sam ahi hi,” a ci uh hi.</VERS>
			<VERS vnumber="48"> Tua ciangin amaute khat va tai-in tuihupna la-in leenggah-zuhau sungah a diah khit ciangin pumpeeng dawnah henin Jesuh’ hup dingin a tahto hi.</VERS>
			<VERS vnumber="49"> Ahi zongin adangte in, “Khawl dih un; amah a hon khia dingin Elijah hong pai hiam ngak dih ni,” a ci uh hi.</VERS>
			<VERS vnumber="50"> Tua ciangin Jesuh nakpitakin kiko kikin a si ta hi.</VERS>
			<VERS vnumber="51"> Tua laitakin biakinn sung deina puan, a lu panin a taw dongin kikekin phelnih a suak hi. Zin zong liingin suangtumpite kitam hi.</VERS>
			<VERS vnumber="52"> Hankhukte zong kihong a, Pasian’ mi a sisa tampite zong kithokiksak hi.</VERS>
			<VERS vnumber="53"> Hankhuk panin amaute pai khia uh a, sihna panin Jesuh a thawhkik khit ciangin, amaute zong khuapi siangtho sungah hong lut uh a, mi tampi in a mu uh hi.</VERS>
			<VERS vnumber="54"> Jesuh enin a om galkap bupa le galkapte in zinlinna le a thupiangte a muh uh ciangin lamdangsa mahmah uh a, “Hih pa, Pasian’ Tapa taktak mah ahi hi,” a ci uh hi.</VERS>
			<VERS vnumber="55"> Galilee gam panin Jesuh hong zui-in amah a huh, a gal et numei tampi zong a om hi.</VERS>
			<VERS vnumber="56"> Tua numeite lakah Magdala khuami Mary, James le Josef’ nu Mary le James le Johan’ nu ahi, Zebedi’ zi, a kihel uh ahi hi.</VERS>
			<VERS vnumber="57"> A nitak ciangin Arimathea khuami, Jesuh thu a um, mihau ahi Josef a kici mi khat,</VERS>
			<VERS vnumber="58"> Pilat kiangah va pai-in Jesuh’ luang a va ngen hi. Pilat in Josef’ ngetna bangin Jesuh’ luang a kipiak nadingin thu a pia hi.</VERS>
			<VERS vnumber="59"> Josef in zong Jesuh’ luang la-in, dialpuan thak tawh a tun khit ciangin,</VERS>
			<VERS vnumber="60"> suang a kikhuak thak ahi ama hankhuk sungah a vui hi. Tua ciangin suangtum lianpi khat hualin a han kongvang hucipin a ciah hi.</VERS>
			<VERS vnumber="61"> Magdala khuami Mary le adang Mary zong a hankhuk mai ngatin a tu uh hi.</VERS>
			<VERS vnumber="62"> A zing ciang, Sabbath ni-in Pilat kiangah siampi liante le Farisi mite hong pai uh a,</VERS>
			<VERS vnumber="63"> “Topa aw, hih mi khem pa in a nuntak lai-in, ‘Ni thum khit ciangin ka hingkik ding hi,’ ci-in a thugenna ka thei uh hi.</VERS>
			<VERS vnumber="64"> Tua ahih ciangin ni thum sung a han hoihtakin a kicin nadingin thu pia in. Tua hikeileh a nungzuite in a luanghawm gukhia-in mite kiangah, ‘Sihna panin hingkik khin hi,’ cikha ding uh ahih manin a mi khem masakna uh sangin a khem nunungna uh hong husia zaw lai kha ding hi,” a ci uh hi.</VERS>
			<VERS vnumber="65"> Pilat in amaute kiangah, “Galkapte cingsak unla, a muanhuai theithei dingin na siam bangun hih un,” a ci hi.</VERS>
			<VERS vnumber="66"> Tua ahih ciangin amaute pai uh a, a han hukna suang limtakin a ciamteh khit uh ciangin galkapte a cingsak uh hi.</VERS>
		</CHAPTER>
		<CHAPTER cnumber="28">
			<VERS vnumber="1"> Sabbath ni khit, Nipi ni zingsang khua hong vak kuan ciangin Magdala khuami Mary le adang Mary, daihawh dingin a va pai uh hi.</VERS>
			<VERS vnumber="2"> Thakhatin zin nakpitakin hong liing hi. Topa’ vantungmi khat, vantung panin hong paisuk a, han hukna suang a likkhiat khit ciangin a tungah a tu hi.</VERS>
			<VERS vnumber="3"> Ama mel, khuaphialep tawh kibang a, a puan zong vuk bangin a pak hi.</VERS>
			<VERS vnumber="4"> Hancingte in kihtalua uh ahih manin liingin a sibup uh hi.</VERS>
			<VERS vnumber="5"> Ahi zongin tua vantungmi in numeite kiangah, “Lau kei un. Singlamteh tungah a kithat Jesuh a zong na hihlam uh ka thei hi.</VERS>
			<VERS vnumber="6"> Hih lai-ah amah om nawn lo hi. A gensa bangin thokik khinta hi. Hong pai unla, amah a kisialna mun hong en un.</VERS>
			<VERS vnumber="7"> Tu-in manlang takin va ciah unla, a nungzuite kiangah, ‘Sihna panin Jesuh kithosak khin a, Galilee gam note mai-ah a pai ding hi. Tua lai-ah amah na mu ding uh hi,’ ci-in va gen un. Hih kong gen thute hoihtakin ciamteh un,” a ci hi.</VERS>
			<VERS vnumber="8"> Tua ahih manin numeite zong laukawm, nuamkawmin nungzuite kiangah hih thu a ko dingin a taipah uh hi.</VERS>
			<VERS vnumber="9"> Jesuh in lampi-ah tua numeite na dawntuahin, “Lungnuam un!” ci-in a na hopih hi. Numeite in zong Jesuh a khe-ah lenin a bia uh hi.</VERS>
			<VERS vnumber="10"> Tua ciangin Jesuh in amaute kiangah, “Lau kei un. Pai unla, Galilee gamah ka sanggamte a pai nadingin va gen un. Tua lai-ah kei hong mu ding uh hi,” a ci hi.</VERS>
			<VERS vnumber="11"> Tua bangin numeite a pai laitakin han a cing galkapte pawlkhat khua sungah hong ciah uh a, siampi liante kiangah a thupiang khempeuh a ko uh hi.</VERS>
			<VERS vnumber="12"> Siampi liante in upate tawh thu kikupna khat nei-in vai a hawm khit uh ciangin sum tampi tawh galkapte golhguk uh a,</VERS>
			<VERS vnumber="13"> “Mite kiangah, ‘A nungzuite, zanin ka ihmut kalun hong pai-in a luang a gu khia uh hi,’ ci-in gen un.</VERS>
			<VERS vnumber="14"> Gam ukpa Pilat in hih thu a zak ciangin ama lungkim zawh nading dongin ka na genpih ding uh a, note adingin bangmah lunghihmawhna om lo ding hi,” a ci uh hi.</VERS>
			<VERS vnumber="15"> Tua ahih manin galkapte in a sum sang uh a, a kisawl bangin a gamta uh hi. Tua ahih manin tuni dongin Jew mite lakah tu-a bangin hih thu a kigengen lai ahi hi.</VERS>
			<VERS vnumber="16"> Nungzui sawm le khatte zong, Jesuh in a gensa bangin Galilee gam a mualtungah a pai uh hi.</VERS>
			<VERS vnumber="17"> Amaute in Jesuh a muh uh ciangin bia uh a, ahi zongin pawlkhat in um zo taktak lo uh hi.</VERS>
			<VERS vnumber="18"> Tua ciangin amaute mai-ah Jesuh hong pai a, “Leitungah ahi a, vantungah ahi zongin vangliatna khempeuh kei tungah hong kipia khinta hi.</VERS>
			<VERS vnumber="19"> Tua ahih ciangin note pai unla, midang khempeuh, keima nungzui mi suaksakin, Pa min, Tapa min le Kha Siangtho min tawh tui sungah na phum un.</VERS>
			<VERS vnumber="20"> Tua ciangin note tungah kong gen thute khempeuh a zuih nadingun na hilh un. Hun bei dongin note a hong ompih tawntung ding ka hihna thu phawk ta un,” a ci hi.</VERS>
		</CHAPTER>