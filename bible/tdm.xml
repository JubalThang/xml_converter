<?xml version="1.0" encoding="utf-8"?>
<XMLBIBLE xmlns:xsi="http://www.w3.org/2001/XMLSchema-instance" biblename="Tedim Laisiangtho 1977">
    <BIBLEBOOK bnumber="1" bname="Piancilna" bsname="Pian">
        <CHAPTER cnumber="1">
            <VERSE vnumber="1">A kipat cil-in Pasian in vantung leh leitung a piangsak hi. </VERS>
            <VERSE vnumber="2"> Leitung in lim leh meel nei loin a awngthawlpi ahi hi. A thuk tuipi tung tengah khuamialna om a, tua tuitung teng ah Pasian’ Kha a gamtang hi.</VERS>
            <VERSE vnumber="3"> Pasian in, “Khuavak om ta hen,” ci hi; tua ciangin khuavak om pah hi. </VERS>
            <VERSE vnumber="4"> Pasian in khuavak hoih hi ci-in mu hi; Pasian in khuamial panin khuavak khenkhia hi. </VERS>
            <VERSE vnumber="5"> Pasian in khuavak pen Sun ci a, khuamial pen Zan ci hi. Nitak hong bei-in, zingsang hong tung a, ni khat ni ahi hi.</VERS>
            <VERSE vnumber="6"> Pasian in, “Tuite’ laizang-ah van kuumpi om hen la, tua van kuumpi in tui leh tui kikhensak hen,” ci hi. </VERS>
            <VERSE vnumber="7"> Pasian in van kuumpi bawl a, van kuumpi tunga om tuite leh van kuumpi nuai-a om tuite khen hi. Tua mah bangin piang pah hi. </VERS>
            <VERSE vnumber="8"> Pasian in van kuumpi pen Vantung ci hi. Nitak hong bei-in, zingsang hong tung a, ni nihna ahi hi.</VERS>
            <VERSE vnumber="9"> Pasian in, “Vantung nuai-a om tuite mun khatah kikhawm hen la, lei keu kidawk hen,” ci hi. Tua mah bangin piang pah hi. </VERS>
            <VERSE vnumber="10"> Pasian in lei keu pen Leitung ci a, a kikaikhawm tuite pen Tuipite ci hi. Pasian in tua pen hoih hi ci-in mu hi. </VERS>
            <VERSE vnumber="11"> Pasian in “Leitung in kung tuamtuamte piangsak hen la, tang a nei kungnote, a gah sungah tang a om singgah kungte, amau’ nam ciatin leitungah piangsak hen,” ci hi. Tua mah bangin piang pah hi. </VERS>
            <VERSE vnumber="12"> Leitung in kung tuamtuamte piangkhiasak a, kungnote in amau’ nam ciatin tang piangsakin, singkung in a sungah tang a om gahte piangsakin, amau’ nam ciatciat-in piangsak hi. Pasian in tua pen hoih hi, ci-in mu hi. </VERS>
            <VERSE vnumber="13"> Nitak hong bei-in, zingsang hong tung a, ni thumna ahi hi.</VERS>
            <VERSE vnumber="14"> Pasian in, “Sun leh zan a khen dingin vantungah khuavakte om hen; tuate pen pawi hun leh khua hun, ni leh kumte khen nading limte hi hen la, </VERS>
            <VERSE vnumber="15"> leitung khua a vaksak dingin vantungah khuavak hi uh hen,” ci hi. Tua mah bangin piang pah hi. </VERS>
            <VERSE vnumber="16"> Pasian in khuavak lian nih bawl a, khuavak lianzaw pen sun a uk ding, khuavak neuzaw pen zan a uk dingin bawl hi; amah in aksite zong a bawl hi. </VERS>
            <VERSE vnumber="17"> 17-18 Leitungah khua a vaksak ding, sun leh zan a uk ding, khuamial panin khuavak a khenkhia dingin Pasian in tuate vangtungah koih hi. Pasian in tua pen hoih hi, ci-in mu hi. </VERS>
            <VERSE vnumber="19"> Nitak hong bei-in, zingsang hong tung a, ni lina ahi hi.</VERS>
            <VERSE vnumber="20"> Pasian in, “Tuite in a nungta ganhing honpite piangsak hen la, vantung kan tanin huih lakah vasate leeng ta hen,” ci hi. </VERS>
            <VERSE vnumber="21"> Tua ahih ciangin Pasian in tuipi ganhing golpite leh amau nam ciatin tuipi sungah tampi a pha, nuntakna a nei a gamtang thei ganhing namkim leh kha a nei vasate khempeuh amau nam ciatin piangsak hi. Pasian in tua pen hoih hi, ci-in mu hi. </VERS>
            <VERSE vnumber="22"> Pasian in amaute thupha pia a, “Ci pha-in tampi pha-in, tuipi tuisung dim un la, leitungah vasate tampi pha un,” ci hi. </VERS>
            <VERSE vnumber="23"> Nitak hong bei-in, zingsang hong tung a, ni nga-na ahi hi.</VERS>
            <VERSE vnumber="24"> Pasian in, “Nuntakna a nei ganhingte amau nam ciatin leitung in piangsak hen: innsa, gamsa, leh a bokvak ganhingte amau nam ciatin piang hen,” ci hi. Tua mah bangin piang pah hi. </VERS>
            <VERSE vnumber="25"> Innsa, gamsa, leh a bokvak ganhing khempeuh amau’ nam ciatin Pasian in piangsak hi. Pasian in tua pen hoih hi, ci-in mu hi.</VERS>
            <VERSE vnumber="26"> Tua ciangin Pasian in, “Eima' lim, eimah hong suunin mihing bawl ni; tuipi ngasate' tung, huih lak vasate' tung, ganhingte' tung, leitung khempeuh' tung, leitunga a bokvakte khempeuh' tungah ukna neisak ni,” ci hi. </VERS>
            <VERSE vnumber="27"> Tua ahih ciangin Pasian in ama' lim bangin mihing piangsakin, Pasian’ lim bangin amah piangsak hi; amah in pasal leh numei piangsak hi. </VERS>
            <VERSE vnumber="28"> Pasian in amaute thupha pia a, Pasian in amaute' tungah, “Ci pha-in tampi pha un la, leitung dimin zo un; tuipi ngasate' tung, huih lak vasate' tung, leitungah a gamtaang, a nungtate khempeuh' tungah ukna nei ta un,” ci hi. </VERS>
            <VERSE vnumber="29"> Pasian in, “En un, leitung maitang khempeuh ah a om, tang a piangsak kungnote khempeuh leh a gah sungah tang a om singkung khempeuh note' tungah kong pia khin ta hi; tuate an-in na nei ding uh hi. </VERS>
            <VERSE vnumber="30"> Leitung ganhing khempeuhte' tung, huih lak vasate khempeuh'tung, leitungah a bokvakte khempeuh' tung, nuntakna hu a neite khempeuh' tungah an dingin kung hing khempeuh ka pia khin ta hi,” ci hi. Tua mah bangin piang pah hi. </VERS>
            <VERSE vnumber="31"> Pasian in a bawlsate khempeuh mu hi, en un, hoih mahmah hi. Nitak hong bei-in, zingsang hong tung a, ni gukna ahi hi.</VERS>
        </CHAPTER>
        <CHAPTER cnumber="2">
            <VERSE vnumber="1">Tua ahih ciangin vantung leh leitung leh a sunga omte khempeuh kiman khin hi. </VERS>
            <VERSE vnumber="2"> Ni sagih ni-in ama' sep khitsate Pasian in zo a, ama' hihsa nasep khempeuh panin ni sagih ni-in amah tawlnga hi. </VERS>
            <VERSE vnumber="3"> Tua ahih ciangin Pasian in ni sagih ni thupha pia-in siangthosak hi. Bang hang hiam cih leh pian’sak nasepna ama nasep khempeuh panin tua ni-in Pasian tawlnga hi.</VERS>
            <VERSE vnumber="4"> Hihte pen, a kipian’sak lai-a vantung leh leitung tangthu ahi hi. Topa Pasian in leitung leh vantung a bawlin, </VERS>
            <VERSE vnumber="5"> Topa Pasian in leitungah guah zusak loin, leitang a kho ding mi om lo ahih manin gamsung kungnote lei tungah om nai loin, lo sung ankungte a po khiat ma hun, </VERS>
            <VERSE vnumber="6"> leitung panin meiilum kaaito-in lei maitang khempeuh a buah hunin </VERS>
            <VERSE vnumber="7"> Topa Pasian in leilak pan-a leivui tawh mihing bawl a, a nak sungah nuntakna hu sangsuk hi; mi in nuntakna a nei mihing hong suak pah hi. </VERS>
            <VERSE vnumber="8"> Topa Pasian in nisuahna lam, Eden-ah huan khat bawl hi; tua lai munah ama' bawlsa mipa koih hi. </VERS>
            <VERSE vnumber="9"> A deihhuai, nek dinga a hoih singkung nam khempeuh lei sung panin Topa Pasian in khangsak hi. Huan laizangah zong nuntakna singkung leh a pha leh a sia theihna singkung a om hi.</VERS>
            <VERSE vnumber="10"> Huan sung a kawtsak dingin Eden panin gun khat luang khia a, tua mun panin gun hong kikhenin lii hong pha hi. </VERS>
            <VERSE vnumber="11"> A masa pen gun a min in Pishon hi a, kham a omna, Havilah gambup kimkot-a luang pen ahi hi; </VERS>
            <VERSE vnumber="12"> tua gam-a khamte hoih hi; tua munah bedolak singnai leh onik suang om hi. </VERS>
            <VERSE vnumber="13"> A nihna gun min in Gihon hi a Kush gam kimkot-a luang pen ahi hi. </VERS>
            <VERSE vnumber="14"> Assiria gam nisuahna lama a luang a thumna gun min in Tigris ahi hi. A lina gun in Eufrates gun ahi hi.</VERS>
            <VERSE vnumber="15"> Topa Pasian in mipa la-in Eden huan kho-a a kem dingin koih hi. </VERS>
            <VERSE vnumber="16"> Topa Pasian in mipa thu pia a, “Na ut utin huan sung singkung khempeuh na nethei ding hi; </VERS>
            <VERSE vnumber="17"> ahih hangin a pha leh a sia theihna singkung pen na ne kei ding hi; bang hang hiam na cih leh tua na nek ni-in na si taktak ding hi,” ci hi.</VERS>
            <VERSE vnumber="18"> Tua ciangin Topa Pasian in, “Mipa amah guak a om ding hoih lo hi; ama adinga kituak a huh ding ka bawlsak ding hi,” ci hi. </VERS>
            <VERSE vnumber="19"> Tua ahih ciangin Topa Pasian in gamsung ganhing khempeuh leh huih lak vasate khempeuh lei tawh bawl a, mipa in tuate bang a ci hiam ci-in a theih nadingin mipa' kiangah tuate paipih hi; nuntakna a nei ganhing khempeuhte pen mipa’ cih bangbang a min hi pahpah hi. </VERS>
            <VERSE vnumber="20"> Mipa in ganhing namte khempeuh, huih lak vasate khempeuh gamsung ganhing khempeuh min vawh hi; ahih hangin mipa’ adinga a kilawm, a huh ding kimu lo hi. </VERS>
            <VERSE vnumber="21"> Tua ahih ciangin Topa Pasian in mipa ihmut suak mahmah sak a, ama' ihmut kalin a nakguhte khat la-in tua mun pen satak tawh dimsak hi; </VERS>
            <VERSE vnumber="22"> Topa Pasian in mipa’ tung panin a lakkhiat nakguh pen numei khatin bawl a, mipa kiangah tua nu paipih hi. </VERS>
            <VERSE vnumber="23"> Tua ciangin mipa in,“Tu pet petin hih in keima guhte leh keima sate ahi hi; amah pen mipa' sung panin a kilakhia ahih manin Numei kici ding hi,” ci hi.</VERS>
            <VERSE vnumber="24"> Tua ahih ciangin mipa in a nu leh a pa nusia-in a zi beel a, amaute in sakhat suak uh hi. </VERS>
            <VERSE vnumber="25"> Mipa leh a zi guaktangin om uh a, maizum lo uh hi.</VERS>
        </CHAPTER>
        <CHAPTER cnumber="3">
            <VERSE vnumber="1">Tu-in gulpi pen, Topa Pasian’ bawlsa gamlak ganhing dangte khempeuh sangin ngiansiam zaw hi. Amah in numei kiangah, “Pasian in, ‘Huan sung sing khatpeuh peuh ne lo ding,’ hong ci ahi hiam?” ci hi. </VERS>
            <VERSE vnumber="2"> Numei in gulpi' kiangah, “Huan sung singgahte ka ne thei ding uh hi; </VERS>
            <VERSE vnumber="3"> ahih hangin Pasian in, ‘Huan laizang-a om singgah na ne kei ding uh hi, zong na lawng kei ding uh hi, tua bang hih le uhcin na si ding uh hi’ hong ci hi,” ci hi. </VERS>
            <VERSE vnumber="4"> Ahih hangin gulpi in numei kiangah, “Na si taktak kei ding uh hi. </VERS>
            <VERSE vnumber="5"> Bang hang hiam na cih leh tua singgah na nek ciangun na mitte uh kihong ding a, a pha leh a sia thei-in Pasian tawh na kibat ding lamtak uh Pasian in thei hi,” ci hi. </VERS>
            <VERSE vnumber="6"> Tua ahih ciangin singkung a hoihna, mi a pilsak dingin tua singkung a deihhuaina a muh ciangin, a singgah lo-in a ne hi; amah in zong singgah kimkhat a pasal pia a, a pasal in zong ne hi. </VERS>
            <VERSE vnumber="7"> A nek khit phetun amaute gel in khua phawk uh a, a guaktangun a om lam uh kithei uh hi; amaute in thei tehte khuituah-in puansilh dingin bawl uh hi.</VERS>
            <VERSE vnumber="8"> Khuavot hunin huan sungah Topa Pasian a paina ging amaute in za uh a, Topa Pasian’ muhna panin mipa leh a zi, huan sung singte' lakah bu uh hi. </VERS>
            <VERSE vnumber="9"> Ahih hangin Topa Pasian in mipa samin ama kiangah, “Koi lai-ah om na hi hiam?” ci hi. </VERS>
            <VERSE vnumber="10"> Amah in, “Nangma' gin’na, huan sungah ka za a, ka lau hi, bang hang hiam cih leh ka guaktangin ka om hi; keimahmah ka butawm hi,” ci hi. </VERS>
            <VERSE vnumber="11"> Amah in, “Na guaktanga na omna kua in hong gen ahi hiam? Na nek loh dinga kong thupiak singgah ne na hi hiam?” ci hi. </VERS>
            <VERSE vnumber="12"> Mipa in, “Kei tawh a om dinga nong piak numei in singgah hong pia a, ke’n ka ne hi,” ci hi. </VERS>
            <VERSE vnumber="13"> Tua ciangin Topa Pasian in numei kiangah, “Bangcia hici gamtat na hi hiam?” ci hi. Numei in, Gulpi in kei hong khem a, ka ne hi,” ci hi. </VERS>
            <VERSE vnumber="14"> Tua ciangin Topa Pasian in gulpi kiangah, “Nang in hih bangin gamta khin na hih manin, ganhing khempeuhte leh gamlak ganhing khempeuhte sangin ciamsiatna na ngah zaw hi; na gilpi-in lam na pai ding a, na nuntak sung tawntungin leivui na ne ding hi.</VERS>
            <VERSE vnumber="15"> Nang leh numei' kikal, na suan-le-khakte leh ama’ suan-le-khakte' kikalah kilangneihna ka koih ding hi; amah in na lutang hong tuankham ding a, nang in ama' khetul na tu ding hi,” ci hi.</VERS>
            <VERSE vnumber="16"> Tua ciangin numei' kiangah, “Naupaina-ah na gimna nakpi takin ka khangsak ding a, gimna tawh nau na suak ding hi. Ahi zongin na pasal mah na deih ding a, amah in nang' tungah hong uk ding hi,” ci hi.</VERS>
            <VERSE vnumber="17"> Tua ciangin mipa’ kiangah, “Nangmah in na zi’ thu mangin, ‘Nang in na ne kei ding hi,’ ci-a nang’ tungah kong thupiak singgah ne khin na hih ciangin, nangma’ hangin leitang in samsiatna ngah hi; na nuntak tawntung gimpi-in nasemin, na annek ding na zong ding hi.</VERS>
            <VERSE vnumber="18"> Leitang inling leh kiakte nang’ adingin hong pokhiasak ding a, nang in gamlak kungte na ne ding hi.</VERS>
            <VERSE vnumber="19"> Lei-ah na ciahkik matengin na maitang-ah khua-ul tawh an na ne ding hi, bang hang hiam cih leh tua sung panin nang hong kipiangsak a, nang in leivui na hi hi, leivui-ah na ciahkik ding hi,” ci hi.</VERS>
            <VERSE vnumber="20"> Adam in a zi’ min pen Evua ci hi, bang hang hiam cih leh amah in mihing khempeuh’ nu ahi hi. </VERS>
            <VERSE vnumber="21"> Topa Pasian in mipa leh a zi’ adingin savun puan bawl a, amaute silhsak hi.</VERS>
            <VERSE vnumber="22"> Tua ciangin Topa Pasian in, “En un, mipa pen eite khat tawh kibang a, apha leh asia thei hi; amah in nuntakna singgah ne-in, hin’ tawntungna ngah kha lo ding hi,” ci hi. </VERS>
            <VERSE vnumber="23"> Tua ahih ciangin Topa Pasian in amah a kipiansakna leitang a kho dingin Eden huan panin amah sawlkhia hi. </VERS>
            <VERSE vnumber="24"> Amah in mipa hawlkhia hi; kherubte leh mun khempeuh a nga thei meikuang namsau pen Eden huan nisuahna lamah nuntakna singkung lampi a cing dingin koih hi.</VERS>
        </CHAPTER>
        <CHAPTER cnumber="4">
            <VERSE vnumber="1">Tu-in Adam in ama’ zi Evua luppih a, amah gai-in Kain nei a, “Topa’ huhna tawh mi khat ka ngah khin hi,” ci hi. </VERS>
            <VERSE vnumber="2"> Tua ciangin a sanggampa Abel nei leuleu hi. Tu-in Abel in tuu kempa hi a, Kain in lo khopa ahi hi. </VERS>
            <VERSE vnumber="3"> Tua hun sungin Kain in lei pan-a piang gah piakna Topa tungah paipih a, </VERS>
            <VERSE vnumber="4"> Abel in a tuuhon tacilte leh a sa limcite paipih hi. Topa in Abel leh ama piakna thusim a, </VERS>
            <VERSE vnumber="5"> ahih hangin Kain leh ama piakna thusim lo hi. Tua ahih ciangin Kain heh mahmah a, a mai sia hi. </VERS>
            <VERSE vnumber="6"> Topa in Kain tungah, “Bang hangin nang heh a, bang hangin na mai sia ahi hiam? </VERS>
            <VERSE vnumber="7"> Lim takin hih lecin, nang hong kisang lo ding ahi hiam? Lim takin na hih kei leh nang hong hih nuamin mawhna in na kongah hong buk a, nang hong uk nuam hi. Ahih hangin nang in tua mawhna na zawh ding ahi hi,” ci hi.</VERS>
            <VERSE vnumber="8"> Kain in a sanggampa Abel kiangah, “Gamlakah vak ni,” ci hi. Amaute gamlakah a om ciangun Kain in a sanggampa Abel gal bawlin that hi. </VERS>
            <VERSE vnumber="9"> Tua ciangin Topa in Kain tungah, “Na sanggampa Abel koi-ah om ahi hiam?” ci hi. Amah in, “Ka thei kei hi; keimah in ka sanggam a kempa ka hi hiam?” ci hi. </VERS>
            <VERSE vnumber="10"> Topa in, “Nang’ bang hih na hi hiam? Na sanggampa’ sisan, leilak panin keitungah hong kiko hi. </VERS>
            <VERSE vnumber="11"> Na khut sung panin na sanggampa’ sisan a hup dingin a kam a ka leitang tung panin tu-in nang hong kisamsiat hi. </VERS>
            <VERSE vnumber="12"> Lo na khawh ciangin leitang in nang’ adingin an hong piangsak nawn lo ding hi; nang pen a galtai, leitunga a vakvai na hi ding hi,” ci hi. </VERS>
            <VERSE vnumber="13"> Kain in Topa’ tungah, “Keimah hong kidantahna in ka thuak zawh ding hi lo hi. </VERS>
            <VERSE vnumber="14"> En in, tu ni-in nangmah in leitung panin kei nong notkhia a, nang’ kiang panin kei nong notkhia hi; kei pen a galtai, leitungah a vakvai ka hi ding a, kei hong mu peuhmah in hong that ding hi,” ci hi. </VERS>
            <VERSE vnumber="15"> Tua ciangin Topa in ama kiangah, “Tua bang hi lo ding hi. Khatpeuh in Kain a thah leh tuapa' tungah a zah sagihin kithuk ding hi,” ci hi. Amah a tuak peuh in a thah khak loh nadingin Topa in Kain tungah ciamtehna khat koih hi. </VERS>
            <VERSE vnumber="16"> Tua ciangin Topa’ omna panin Kain pai khia a, Eden nisuahna lam Nod gamsungah teng hi.</VERS>
            <VERSE vnumber="17"> Kain in ama’ zi luppih a, amah gai-in Enok nei hi; amah in khuapi khat sat a, tua khuapi min dingin ama' tapa' min Enok phuak hi. </VERS>
            <VERSE vnumber="18"> Enok sung panin Irad suak hi; Irad in Mehujael’ pa hi, Mehujael in Methushael’ pa hi, Methushael in Lamek’ pa hi. </VERS>
            <VERSE vnumber="19"> Lamek in zi nih nei hi; a khat’ min in Adah hi a, a dang khat’ min in Zillah ahi hi. </VERS>
            <VERSE vnumber="20"> Adah in tapa Jabal nei hi; amah pen puanbukte' sungah tengin ganhing a neite’ pian’na pupi ahi hi. </VERS>
            <VERSE vnumber="21"> A sanggampa’ min in Jubal hi; amah in laiza la sakna leh tamngai tumte khempeuh’ pian’na pupi ahi hi. </VERS>
            <VERSE vnumber="22"> Zillah in Tubal-kain nei hi; amah in sumngo leh sik na-zat khempeuh a bawlte’ pian’na pupi ahi hi. Tubal-kain’ sanggamnu in Na-amah ahi hi.</VERS>
            <VERSE vnumber="23"> Lamek in a zite' kiangah: “Adah leh Zillah aw, ka aw ngai un; Lamek’ zite aw, ka thugen ngai un: Kei hong liamsak manin mi khat, kei hong sat manin khanglai mi khat ka that khin hi.</VERS>
            <VERSE vnumber="24"> Kain a kithah manin a sagih vei-in a kithukkik leh, Lamek a kithah manin sawmsagih mun sagih vei-in kithukkik taktak ding hi,” ci hi.</VERS>
            <VERSE vnumber="25"> Adam in a zi luppih leuleu hi. Amah in tapa khat nei a, ama' min Seth ci hi, bang hang hiam cih leh, “Kain in amah that ahih manin Abel’ tangin naupang khat Pasian in kei’ adingin hong sehsak hi,” amah in ci hi. </VERS>
            <VERSE vnumber="26"> Seth in zong tapa khat nei a, ama min Enosh ci hi. Tua hun-a kipanin mite in Topa bia-in a min lawh ding kipan uh hi.</VERS>
        </CHAPTER>
        <CHAPTER cnumber="5">
            <VERSE vnumber="1">Hih in Adam’ suan-le-khakte’ tangthute ahi hi. Pasian in mi a piansakin, amah tawh a kisunin a bawl hi. </VERS>
            <VERSE vnumber="2"> Amah in pasal leh numei piangsak hi, amaute a kipian’ sak khit ciangin amah in amaute Mi ci a, thupha a pia hi. </VERS>
            <VERSE vnumber="3"> Adam kum za leh kum sawmthum a nuntak khit ciangin, ama' lim tawh a kibang, amah a sun tapa khat’ pa suak a, amah pen Seth ci-in a min phuak hi. </VERS>
            <VERSE vnumber="4"> Seth a suah khit cianga Adam’ khan’ sung in kum zagiat ahi hi; amah in tapa leh tanu dang nei hi. </VERS>
            <VERSE vnumber="5"> Tua ahih ciangin Adam’ nuntak khan sung teng in kum zakua leh kum sawmthum ahi hi; tua ciangin amah si hi.</VERS>
            <VERSE vnumber="6"> Seth kum za leh kum nga a nuntak khit ciangin Enosh kici tapa khat nei hi. </VERS>
            <VERSE vnumber="7"> Enosh a suah khit ciangin Seth kum zagiat leh kum sagih nungta a, tapa leh tanu dang nei lai hi. </VERS>
            <VERSE vnumber="8"> Tua ahih ciangin Seth’ khan sung teng in kum zakua leh kum sawm-le-nih ahi hi; tua ciangin amah si hi.</VERS>
            <VERSE vnumber="9"> Enosh kum sawmkua a nuntak khit ciangin, amah in Kenan kici tapa khat nei hi. </VERS>
            <VERSE vnumber="10"> Kenan a suah khit ciangin Enosh kum zagiat leh kum sawm-le-nga nungta hi; tapa leh tanu dang nei lai hi. </VERS>
            <VERSE vnumber="11"> Tua ahih ciangin Enosh’ khan’ sung teng in kum zakua leh kum nga ahi hi; tua ciangin amah si hi.</VERS>
            <VERSE vnumber="12"> Kenan kum sawmsagih a nuntak khit ciangin, Mahalalel kici tapa khat nei hi. </VERS>
            <VERSE vnumber="13"> Mahalalel’ suah khit ciangin Kenan kum zagiat leh kum sawmli nungta a, tapa leh tanu dang nei lai hi. </VERS>
            <VERSE vnumber="14"> Tua ahih ciangin Kenan’ khan sung teng in kum zakua leh kum sawm ahi hi; tua ciangin amah si hi.</VERS>
            <VERSE vnumber="15"> Mahalalel kum sawmguk-le-nga a nuntak khit ciangin Jared kici tapa khat nei hi. </VERS>
            <VERSE vnumber="16"> Jared’ suah khit ciangin Mahalelel kum zagiat leh kum sawmthum nungta a, tapa leh tanu dang nei lai hi. </VERS>
            <VERSE vnumber="17"> Tua ahih ciangin Mahalalel’ khan’ sung teng in kum zagiat leh kum sawmkua-le-nga ahi hi; tua ciangin amah si hi.</VERS>
            <VERSE vnumber="18"> Jared kum za leh kum sawmguk-le-nih a nuntak khit ciangin Enok kici tapa khat nei hi. </VERS>
            <VERSE vnumber="19"> Enok’ suah khit ciangin Jared kum zagiat nungta a, tapa leh tanu dang nei lai hi. </VERS>
            <VERSE vnumber="20"> Tua ahih ciangin Jared’ khan’ sung teng in kum zakua leh kum sawmguk-le-nih ahi hi; tua ciangin amah si hi.</VERS>
            <VERSE vnumber="21"> Enok kum sawmguk-le-nga a nuntak khit ciangin, Methuselah kici tapa khat nei hi. </VERS>
            <VERSE vnumber="22"> Methuselah’ suah khit ciangin Enok in kum zathum sung Pasian tawh lam paikhawm a, tapa leh tanu dang nei lai hi. </VERS>
            <VERSE vnumber="23"> Tua ahih ciangin Enok’ khan’ sung teng in kum zathum leh kum sawmguk-le-nga ahi hi. </VERS>
            <VERSE vnumber="24"> Enok in Pasian tawh lam paikhawm hi; Enok kimu nawn lo hi, bang hang hiam cih leh Pasian in amah la hi.</VERS>
            <VERSE vnumber="25"> Methuselah kum za leh kum sawmgiat-le-sagih a nuntak khit ciangin Lamek kici tapa khat nei hi. </VERS>
            <VERSE vnumber="26"> Lamek’ suah khit ciangin Methuselah kum zasagih leh kum sawmgiat-le-nih nungta a, tapa leh tanu dang nei lai hi. </VERS>
            <VERSE vnumber="27"> Tua ahih ciangin Methuselah’ khan’ sung teng in kum za kua leh kum sawmguk-le-kua ahi hi; tua ciangin amah si hi.</VERS>
            <VERSE vnumber="28"> Lamek kum za leh kum sawmgiat-le-nih a nuntak khit ciangin, tapa khat nei a, </VERS>
            <VERSE vnumber="29"> ama min Noah phuakin, “Topa in a ciamsiatsa leitang panin hihpa in i nasepna leh i gimnate panin eite hong khahkhia ding hi,” ci hi. </VERS>
            <VERSE vnumber="30"> Noah’ suah khit ciangin Lamek kum zanga leh kum sawmkua-le-nga nungta a, tapa leh tanu dang nei lai hi. </VERS>
            <VERSE vnumber="31"> Tua ahih ciangin Lamek’ khan’ sung teng in kum za sagih leh kum sawmsagih-le-sagih ahi hi; tua ciangin amah si hi.</VERS>
            <VERSE vnumber="32"> Noah kum za nga a phak khit ciangin, amah in Shem, Ham, leh Jafeth-te, tapa thum nei hi.</VERS>
        </CHAPTER>
        <CHAPTER cnumber="6">
            <VERSE vnumber="1">Lei maitang tungah mite tam dingin hong kipanin, amau’ sung panin tanute hong suah ciangin, </VERS>
            <VERSE vnumber="2"> Pasian’ tapate in mite’ tanute hoih hi, ci-in mu uh hi; amaute in a deih bangun tuate zi-in la uh hi. </VERS>
            <VERSE vnumber="3"> Tua ciangin Topa in, “Ka Kha inmi tawh buai paisuak lo ding hi, bang hang hiam cih leh mihing pumpi in a si thei ci-le-sa hi a, a khan’ in kum za leh kum sawmnih hi ding hi,” ci hi. </VERS>
            <VERSE vnumber="4"> Pasian’ tapate in mihing' tanute luppihin, amaute in ta a neih hun laitak hita leh tua khit hita leh, amau’ suan-le-khak Nefilim a kici mite leitungah om hi. Hih mite in tang lai-a mi thahat, mi minthangte ahi uh hi.</VERS>
            <VERSE vnumber="5"> Leitungah mihing’ gitlohna a liatna leh mihing' lungsim ngaihsutna peuhmah a sia a hih ngitngetna thu Topa in mu hi. </VERS>
            <VERSE vnumber="6"> Leitungah mihing a bawl pen Topa khial kisa a, tua thu in ama' lungsim dahsak hi. </VERS>
            <VERSE vnumber="7"> Tua ahih ciangin Topa in, “Ka piansaksa mihing, ganhing, a bokvak ganhingte leh huih lak vasate, lei maitang panin ka phiatkhia ding hi, bang hang hiam cih leh amaute ka bawl ka khial hi,” ci hi. </VERS>
            <VERSE vnumber="8"> Ahih hangin Noah in Topa’ maipha mu hi.</VERS>
            <VERSE vnumber="9"> Hihte in Noah’ suan-le-khakte tangthu ahi hi. Noah in a thuman mi khat hi a, ama' khang-ah paubang lo hi; Noah in Pasian tawh lam paikhawm hi. </VERS>
            <VERSE vnumber="10"> Noah in tapa thum, Shem, Ham, leh Jafeth nei hi.</VERS>
            <VERSE vnumber="11"> Tu-in Pasian’ muhna-ah leitung sia a, leitung in ngongtatna tawh kidim hi. </VERS>
            <VERSE vnumber="12"> Pasian in leitung mu hi, en un, kisia hi; bang hang hiam cih leh leitungah mi khempeuh a sia-in a gamta lo kuamah om lo hi. </VERS>
            <VERSE vnumber="13"> Pasian in Noah’ kiangah, “Mi khempeuh beisak ding ka khentat zo hi; bang hang hiam cih leh amau’ hangin leitung in ngongtatna tawh kidim hi; en in, leitung tawh amaute ka susia khawm ding hi. </VERS>
            <VERSE vnumber="14"> Nang adingin noah-taaksing tawh teembaw khat bawl in; teembaw sungah a deite bawl in la, a sung leh a pua kultal tui tawh zut in. </VERS>
            <VERSE vnumber="15"> Na bawl nading dan in hih bang ahi hi: teembaw a sauna tong zathum, a zaina tong sawmnga, a san’na tong sawmthum hi ding hi. </VERS>
            <VERSE vnumber="16"> Teembaw adingin kongvangneu khat bawl in la, tua tung tong khat ciangah zawl bawl in; a pang-ah teembaw kongkhak bulh in; a dawl nuainung, a dawl nihna leh a dawl thumnate bawl in. </VERS>
            <VERSE vnumber="17"> Bang hang hiam cih leh, en in, vantung nuai-a om nuntak husan’na a nei khempeuh susia dingin leitungah tuiciin ka tungsak ding hi; leitunga om khempeuh si ding hi. </VERS>
            <VERSE vnumber="18"> Ahih hangin nang tawh ka thuciamna ka kipsak ding hi; teembaw sungah nang na hong pai ding hi, nang, na tapate, na zi leh na natapate' zite tawh na paikhawm ding hi. </VERS>
            <VERSE vnumber="19"> Nuntakna a nei khempeuh nang tawh a nungta dingin nam khatah nih ciat teembaw sungah na paipih ding hi; tuate pen a nu leh a pa hi ding hi. </VERS>
            <VERSE vnumber="20"> Vasate amau’ nam ciatin, ganhingte amau’ nam ciatin, lei lak-a a bokvak ganhingte peuhmah amau' nam ciatin, a suakta dingin nam khatah nih ciat nang' kiangah hong pai ding uh hi. </VERS>
            <VERSE vnumber="21"> A kine an nam khempeuh zong la in la, khol in; tuate pen nang leh amaute’ adingin an ding ahi hi,” ci hi. </VERS>
            <VERSE vnumber="22"> Noah in tua mah bangin hih hi; amah in Pasian’ thupiak khempeuh hih hi.</VERS>
        </CHAPTER>
        <CHAPTER cnumber="7">
            <VERSE vnumber="1">Tua ciangin Topa in Noah kiangah, “Nang leh na innkuanpihte khempeuh teembaw sungah pai un, bang hang hiam cih leh nang in hih khang mite' sung panin a thuman na hihna ka mu khin hi. </VERS>
            <VERSE vnumber="2"> Ganhing siangtho kop sagih, a nu leh a pa, ganhing a siang lote kop khat, a nu leh a pa; </VERS>
            <VERSE vnumber="3"> huih lak vasate zong kop sagih, a nu leh a pa, lei maitang tung khempeuh ah amau’ nam a man’than’ loh nadingin la in. </VERS>
            <VERSE vnumber="4"> Bang hang hiam cih leh ni sagih sungin sun sawmli leh zan sawmli sung leitungah guah ka zusak ding hi; ka bawlsa nuntakna a nei peuhmah lei maitang panin ka phiatkhia ding hi,” ci hi. </VERS>
            <VERSE vnumber="5"> Noah in Topa’ thupiak khempeuh hih hi.</VERS>
            <VERSE vnumber="6"> Leitungah tuiciin a tun’in, Noah kum zaguk pha hi. </VERS>
            <VERSE vnumber="7"> Tuiciin pelh dingin Noah, a tapate, a zi leh a tapate’ zite teembaw sungah pai uh hi. </VERS>
            <VERSE vnumber="8"> Ganhing siangthote, a siangtho lo ganhingte, vasate, leitunga a bokvak peuhmah, </VERS>
            <VERSE vnumber="9"> nih nih-in, a nu leh a pa, Pasian in Noah a thu piaksa bangin teembaw sungah Noah tawh pai uh hi. </VERS>
            <VERSE vnumber="10"> Ni sagih khit cianginleitungah tuiciin tung hi. </VERS>
            <VERSE vnumber="11"> Noah’ nuntak kum zaguk kum, a kha nihna, tua kha ni sawm-le-sagih ni-in van-a om a thuk mahmah tuikhukte puakkhamin, vantung kongvangneute kihong hi. </VERS>
            <VERSE vnumber="12"> Sun sawmli leh zan sawmli sung leitungah guah zu hi. </VERS>
            <VERSE vnumber="13"> Tua ni teekteekin Noah leh a tapate, Shem, Ham, Jafeth leh Noah’ zi leh a tapate’ zi thumte, amaute tawh teembaw sungah tum uh hi. </VERS>
            <VERSE vnumber="14"> Amaute leh gamsa peuhmah ama' nam ciat, leitungah a bokvak peuhmah ama' nam ciat, leh vasa peuhmah, ama' nam ciat, vasa namkim ama' nam ciatin tum uh hi. </VERS>
            <VERSE vnumber="15"> Nuntak husan’na a nei khempeuh nih nihin Noah tawh teembaw sungah pai uh hi. </VERS>
            <VERSE vnumber="16"> Pasian’ thupiaksa bangin nuntakna a nei khempeuh teembaw sungah a lut khit ciangin Topa in amah kong khaknelh hi.</VERS>
            <VERSE vnumber="17"> Leitungah tuiciin ni sawmli sung om den hi; tui tam semsem a, teembaw laamto-in, leitung' tungah khangin sang to hi. </VERS>
            <VERSE vnumber="18"> Tui khang to-in leitungah tam mahmah hi; tui tungah teembaw laam hi. </VERS>
            <VERSE vnumber="19"> Leitungah tui khangkhang ahih manin van buppi nuai-a mual lian a sangte khempeuh tuumcip hi; </VERS>
            <VERSE vnumber="20"> mual liante tungah tui om a, amau tungah tong sawm-le-nga thukin tuam hi. </VERS>
            <VERSE vnumber="21"> Leitunga a nungta khempeuh, vasate, innsate, gamsate, a hon honin leitungah a hon om ganhingte khempeuh leh mi khempeuh si uh hi; </VERS>
            <VERSE vnumber="22"> leikeu tunga a om, a nak sungah nuntakna hu a om peuhmah si hi. </VERS>
            <VERSE vnumber="23"> Mihing, ganhing, a bokvakte leh huih lak vasate, lei maitang tunga om nuntakna a nei peuhmah amah in phiatkhia hi; leitung panin amaute kiphiatkhia hi. Noah leh amah tawh teembaw sunga a om teng bek suakta hi. </VERS>
            <VERSE vnumber="24"> Ni za leh ni sawmnga sung leitungah tui om hi.</VERS>
        </CHAPTER>
        <CHAPTER cnumber="8">
            <VERSE vnumber="1">Ahih hangin Pasian in Noah leh amah tawh teembaw sungah a om gamsate leh innsate khempeuh phawk hi. Pasian in leitungah huih nungsak a, tui kiam hi; </VERS>
            <VERSE vnumber="2"> tui thukte leh vantung kongvangneute kikhak a, vantung pan-a guahte kikhawlsak hi. </VERS>
            <VERSE vnumber="3"> leitung panin tuite kiamkiam hi. Ni za leh ni sawmnga a phak ciangin tuite kiam khinta hi; </VERS>
            <VERSE vnumber="4"> kha sagihna, tua kha ni sawm-le-sagih ni-in Ararat mual tungah teembaw kinga hi. </VERS>
            <VERSE vnumber="5"> A kha sawmna ciang dong tuite kiamkiam lai hi; kha sawmna, tua kha ni khat ni-in mual dawnte kidawk hi.</VERS>
            <VERSE vnumber="6"> Ni sawmli a cin’ ni ciangin Noah in ama bawlsa teembaw kongvangneu hong a, </VERS>
            <VERSE vnumber="7"> va-ak khat khah hi; leitung pan in tuite a keu mateng leeng kawikawi hi. </VERS>
            <VERSE vnumber="8"> Tua ciangin, lei maitang panin tuite a kiam khin nai hiam cih a theihna dingin amah in vakhu khat khah hi; </VERS>
            <VERSE vnumber="9"> ahih hangin, leitung maitang khempeuhah tuite om lai-in a khawl nading mu lo ahih manin teembaw-ahhong ciahkik hi. Tua ahih ciangin amah in a khut zan-in vakhu man a, teembaw sungah paipih hi. </VERS>
            <VERSE vnumber="10"> Amah in ni sagih sung ngakin, teembaw panin vakhu khah leuleu hi; </VERS>
            <VERSE vnumber="11"> nitak ciangin ama kiangah vakhu hong ciahkik a, en in, oliv teh a tukkhiat thak khat a kam sungah hong tunpih hi; tua ahih ciangin leitung panin tuite kiam khinta hi ci-in Noah in thei hi. </VERS>
            <VERSE vnumber="12"> Tua ciangin ni sagih sung ngak leuleu-in vakhu khah hi; tua vakhu pen ama kiangah hong ciahkik nawn lo hi.</VERS>
            <VERSE vnumber="13"> Noah a khan’ kum zaguk leh a kum khatna, a kha masa, tua kha ni masa ni-in leitung panin tuite keu hi; Noah in teembaw khuhna lakhia a, khuadak hi, en in, lei maitang keu hi. </VERS>
            <VERSE vnumber="14"> A kha nihna, tua kha ni sawmnih-le-sagih ni-in leitung keu hi. </VERS>
            <VERSE vnumber="15"> Tua ciangin Pasian in Noah’ kiangah, </VERS>
            <VERSE vnumber="16"> “Nang leh na zi, na tapate leh na tapate’ zite teembaw sung panin paikhia un, </VERS>
            <VERSE vnumber="17"> Nang tawh a omkhawm nuntakna a nei khempeuh vasate, ganhingte leh leitunga a bokvak peuhmah –leitungah tampi suakin, pungin leitungah a tam theih nadingin nuntakna a nei peuhmah paikhiatpih in,” ci hi. </VERS>
            <VERSE vnumber="18"> Tua ahih ciangin Noah pai khia a, a tapate leh ama zi leh a tapate’ zite amah tawh paikhia khawm hi. </VERS>
            <VERSE vnumber="19"> Ganhing khempeuh, a bokvak khempeuh, vasa khempeuh, leitunga a gamtang khempeuh a innkuan kuanin teembaw panin paikhia uh hi.</VERS>
            <VERSE vnumber="20"> Tua ciangin Noah in Topa’ adingin biakna tau khat lam a, a siangtho ganhing khempeuh leh a siangtho vasa khempeuh lak pan khat ciat la-in, biakna tau tungah meihal biakna pia hi. </VERS>
            <VERSE vnumber="21"> Topa in a namtui gimnam a nap ciangin, a lungsim sungah, “Mi’ hangin leitang ka samsiat kik ngei nawn kei ding hi, bang hang hiam cih leh mi’ lungsim ngaihsutna pen a neucil panin gilo hi; tu-a ka hih bangin nuntakna a neite khempeuh zong ka susia ngei nawn kei ding hi. </VERS>
            <VERSE vnumber="22"> Leitung a om lai tengin, lo pawi hun leh anlak hun, a vot leh a sa, khuakhal leh phalbi, sun leh zan bei lo ding hi,” ci hi.</VERS>
        </CHAPTER>
        <CHAPTER cnumber="9">
            <VERSE vnumber="1">Pasian in Noah leh a tapate thupha pia a, amaute' tungah, “Pung un la, tampi pha-in, leitung dim un. </VERS>
            <VERSE vnumber="2"> Note hong kizahtakna leh note hong kikihtakna pen leitung ganhing khempeuh huih lak vasa khempeuh, lei lak-a a bokvak khempeuh leh tuipi ngasa khempeuh tungah om ding hi; na khut sungah amaute hong kipia hi. </VERS>
            <VERSE vnumber="3"> A nungta a gamtang peuhmah nang adingin an hi ding hi; kung hing khempeuh nang kong piak bangin na khempeuh nang kong pia hi. </VERS>
            <VERSE vnumber="4"> A nuntakna, a sisan pen, a sa tawh na ne khawm kei bek ding hi. </VERS>
            <VERSE vnumber="5"> Mi khatpeuh in nang hong thah leh ama' tungah sihna dan ka pia ding hi. Nang a hong that ganhing peuhmah ka that ding a, a mipihte a that mi peuhmah daan ka pia ding hi. </VERS>
            <VERSE vnumber="6"> Mi a that peuhmahte pen, midangte in amah that ding hi; bang hang hiam cih leh Pasian in ama' lim bangin mi bawl hi. </VERS>
            <VERSE vnumber="7"> Note, pung-in khang un la; leitungah tampi tak piangkhia un la, tampi pha-in khang un,” ci hi. </VERS>
            <VERSE vnumber="8"> Tua ciangin Pasian in Noah leh amah tawh a om a tapate’ kiangah, </VERS>
            <VERSE vnumber="9"> “En un, note leh note’ khit-a na suan-le-khakte uh leh, </VERS>
            <VERSE vnumber="10"> note tawh a om nuntakna a neite peuhmah, vasate, innsate, note tawh a om leitung gamsa peuhmah, teembaw sung pan-a a paikhia zahzah peuhmah tawh ka thuciamna ka kipsak hi. </VERS>
            <VERSE vnumber="11"> Tuiciin tawh nuntakna a nei khempeuh susia kik ngei nawn loin, leitung asusia dingin tuiciin a om kik ngei nawn loh nadingin note tawh ka thuciamna ka kipsak hi,” ci hi. </VERS>
            <VERSE vnumber="12"> Pasian in, “Hih in, kei leh note leh note tawh a om nuntakna a neite khempeuh kikal-ah mai lam khang tawntung adingin thuciamna lim ahi hi. </VERS>
            <VERSE vnumber="13"> Meii sungah ka sakhituihup ka kaisak a, tua in kei leh leitung kikal-ah thuciamna lim hi ding hi. </VERS>
            <VERSE vnumber="14"> Leitung’ tungah meii kong kaisak ciangin meii sungah sakhituihup a kimuh leh, </VERS>
            <VERSE vnumber="15"> kei leh note leh nuntakna a nei khempeuh kikal-ah a om ka thuciamna ka phawk ding hi; tuite pen, nuntakna a nei khempeuh a susia ding tuiciin suak kik ngei nawn lo ding hi. </VERS>
            <VERSE vnumber="16"> Meii sungah sakhituihup a om ciangin keimah in ka en ding a, Pasian leh leitunga a om nuntakna a nei khempeuh kikal-ah tawntung thuciamna ka phawk ding hi,” ci hi. </VERS>
            <VERSE vnumber="17"> Pasian in Noah’ kiangah, “Hih in, kei leh leitunga a om nuntakna a nei khempeuh kikal-ah ka kipsaksa thuciamna lim ahi hi,” ci hi.</VERS>
            <VERSE vnumber="18"> Teembaw sung panin a paikhia Noah’ tapate in Shem, Ham leh Jafeth ahi hi. Ham in Kanaan’ pa ahi hi. </VERS>
            <VERSE vnumber="19"> Hih thumte in Noah’ tapate ahi uh hi; hihte panin leitung buppi ah a kithehthang mite hong piang hi.</VERS>
            <VERSE vnumber="20"> Noah in lokho masa pa ahi hi. Amah in leenggui lo khat bawl hi; </VERS>
            <VERSE vnumber="21"> amah in leenggahzu ne-in kham a, a puanbuk sungah bangmah silh loin lum hi. </VERS>
            <VERSE vnumber="22"> Kanaan’ pa Ham in a pa guaktangin a omna mu a, a pua lam-a om a sanggam nihte kiangah gen hi. </VERS>
            <VERSE vnumber="23"> Tua ciangin Shem leh Jafeth in puan khat la-in amaute gel’ liangko tuak-ah baang uh a, a nung leh lam-un pai-in a pa uh’ guaktang omna khuh uh hi; amaute in maingat lo uh ahih manin a pa uh’ guaktang omna mu lo uh hi. </VERS>
            <VERSE vnumber="24"> Noah a zukhamna pan a pilvan’ ciangin ama' tunga a tapa tum pen’ gamtatna thei a, </VERS>
            <VERSE vnumber="25"> amah in, “Kanaan in ciamsiatna ngah ta hen la, a sanggamte' tungah silate’ sila hita hen,” ci hi.</VERS>
            <VERSE vnumber="26"> Amah in, “Topa ka Pasian in Shem thupha pia hen la, Kanaan pen Shem’ sila hisak hen.</VERS>
            <VERSE vnumber="27"> Pasian in Jafeth tamsak hen la, Shem’ puanbukte sungah amah teengsak hen; Kanaan ama' sila hisak hen,” zong ci hi.</VERS>
            <VERSE vnumber="28"> Tuiciin tun’ khit ciangin Noah kum zathum leh kum sawmnga nungta hi. </VERS>
            <VERSE vnumber="29"> Noah’ khan sung teng in kum zakua leh kum sawmnga ahi hi; tua ciangin amah si hi.</VERS>
        </CHAPTER>
        <CHAPTER cnumber="10">
            <VERSE vnumber="1">Hihte in, Noah’ tapate Shem, Ham leh Jafethte’ suan-le-khakte’ tangthu ahi hi; tuiciin khit ciangin amau' sung panin tapate hong piang hi.</VERS>
            <VERSE vnumber="2"> Jefeth’ tapate: Gomer, Magog, Madai, Javan, Tubal, Meshek, leh Tiras ahi hi. </VERS>
            <VERSE vnumber="3"> Gomer’ tapate: Ashkenaz, Rifath, leh Togarmah ahi hi. </VERS>
            <VERSE vnumber="4"> Javan’ tapate: Eilishah, Tarshish, Kittim, leh Rodanim ahi hi. </VERS>
            <VERSE vnumber="5"> Hihte pen tuipi gei-a teeng mite’ pu leh pa ahi uh hi. Amaute’ leitang-ah amau’ kampau ciat zangin, a beh, a minamin om uh hi.</VERS>
            <VERSE vnumber="6"> Ham’ tapate: Kush, Izipt, Put, leh Kanaan ahi hi. </VERS>
            <VERSE vnumber="7"> Kush’ tapate: Seba, Havilah, Sabtah, Raamah, leh Sabteka ahi hi. Raamah' tapate: Sheba leh Dedan ahi hi. </VERS>
            <VERSE vnumber="8"> Kush in Nimrod’ pa hi a, Nimrod in leitungah a vanglian masa mi ahi hi. </VERS>
            <VERSE vnumber="9"> Amah in Topa’ mai-ah a vanglian sabengpa zong ahi hi; tua ahih ciangin, “Nimrod bangin Topa’ mai-ah a vanglian sabengpa,” ki ci hi. </VERS>
            <VERSE vnumber="10"> Ama' kumpi gam kipatna in Babilon, Erek, Akkad leh Kalneh hi a, tuate khempeuh Shinar gamsungah om hi. </VERS>
            <VERSE vnumber="11"> Tua gam panin Assiria gamsungah amah pai a, Nineveh, Rehoboth-Ir, Kalah leh </VERS>
            <VERSE vnumber="12"> Nineveh leh Kalah kikal-a om Resen khuapite sat hi; tua in khuapi lian ahi hi. </VERS>
            <VERSE vnumber="13"> Izipt in Lud mite, Anam mite, Lehab mite, Naftuh mite, </VERS>
            <VERSE vnumber="14"> Pathru mite, Kasluh mite, (Filistia mite’ pian’na), leh Kaftor mite’ pian’na pupi ahi hi.</VERS>
            <VERSE vnumber="15"> Kanaan in ama' sung pan a suak masa Sidon, Heth </VERS>
            <VERSE vnumber="16"> leh Jebus mite, Amor mite, Girgash mite, </VERS>
            <VERSE vnumber="17"> Hiv mite, Arki mite, Sin mite, </VERS>
            <VERSE vnumber="18"> Arvad mite, Zamari mite leh Hamath mite’ pian’na pupi ahi hi. Tua khit ciangin Kanaan mite kizelthang hi. </VERS>
            <VERSE vnumber="19"> Kanaan mite’ gam in Sidon panin kipanin Gerar lam manawhin Gaza ciang dong ban a, Sodom lam panin, Gomorrah, Admah, Zeboi-im, Lasha ciang dong ban hi. </VERS>
            <VERSE vnumber="20"> Hihte in, a innkuan, a kam pau, a leitang, a minamin Ham’ suan-le-khakte ahi uh hi.</VERS>
            <VERSE vnumber="21"> Eber mi khempeuh’ pian’na pupi, Jafeth’ u, Shem’ sung panin zong tate hong piang hi. </VERS>
            <VERSE vnumber="22"> Shem’ tapate: Elam, Asshur, Arpakshad, Lud, leh Aram ahi hi. </VERS>
            <VERSE vnumber="23"> Aram’ tapate: Uz, Hul, Gether leh Mash ahi hi. </VERS>
            <VERSE vnumber="24"> Arpakshad in Shelah kici tapa nei hi; Shelah in Eber kici tapa nei hi. </VERS>
            <VERSE vnumber="25"> Eber’ sung panin tapa nih suak hi: khat’ min in Peleg ahi hi, bang hang hiam cih leh ama' hunin leitung kikhen hi, a sanggampa’ min in Joktan ahi hi. </VERS>
            <VERSE vnumber="26"> Joktan in Almodad, Shelef, Hazarmaveth, Jerah, </VERS>
            <VERSE vnumber="27"> Hadoram, Uzal, Diklah, </VERS>
            <VERSE vnumber="28"> Obal, Abimael, Sheba, </VERS>
            <VERSE vnumber="29"> Ofir, Havilah, leh Jobab’ pian’na pa ahi hi; hihte khempeuh in Joktan’ tapate ahi uh hi. </VERS>
            <VERSE vnumber="30"> Amau’ ten’na gamsung in Mesha panin kipanin Sefar lamah nisuahna gam mual tung dong ban hi. </VERS>
            <VERSE vnumber="31"> Hihte in, a innkuan, a kampau, a leitang, a minamin Shem’ suan-le-khakte ahi uh hi.</VERS>
            <VERSE vnumber="32"> Hihte in Noah’ tapate’ innkuan, a khangsimna tawh kizui-in amau’ minam ahi uh hi; tuiciin khit ciangin hihte’ tung panin leitungah minamte kizelthang hi.</VERS>
        </CHAPTER>
        <CHAPTER cnumber="11">
            <VERSE vnumber="1">Tu-in leitung buppi in kampau khat leh kammal tawm nei hi. </VERS>
            <VERSE vnumber="2"> Amaute nisuahna lamah lal uh a, Shinar gamsungah zanglei mun khat mu uh a, tua lai-ah teng uh hi. </VERS>
            <VERSE vnumber="3"> Amaute khat leh khat kiangah, “Hong pai un, leiseek seekin lim takin hal ni,” kici uh hi. Amaute in suang taangin leiseek nei uh a, a buan dingin kultal tui nei uh hi. </VERS>
            <VERSE vnumber="4"> Tua ciangin amaute in, “Hong pai un, leitung buppi maitang-ah eite i kithehthang gawp loh nadingin ei’ adingin khuapi khat bawlin, a dawn in vantung a ban ding tausangpi khat lamin, eite’ min ding khat bawl ni,” ci uh hi. </VERS>
            <VERSE vnumber="5"> Mihingte’ lamsa khuapi leh tausangpi a en dingin Topa hong paisuk hi. </VERS>
            <VERSE vnumber="6"> Topa in, “En un, amaute in mikhat hi uh a, amaute khempeuh in kampau khat nei uh hi; hih in amau’ sep ding a kipatna bek ahi hi; tu-in sep dinga amau vaihawmte amau’ adingin hi thei nawn lo ding hi. </VERS>
            <VERSE vnumber="7"> Hong pai un, amaute khat leh khat’ thugen a kitheih loh nadingun eite paisukin amau’ kampau va kitukalhsak ni,” ci hi. </VERS>
            <VERSE vnumber="8"> Tua ahih ciangin Topa in tua lai panin leitung maitang khempeuhah amaute thehthang a, amaute in akhuapi bawl uh tawp uh hi. </VERS>
            <VERSE vnumber="9"> Tua ahih ciangin a min Babel kici hi, bang hang hiam cih leh Topa in tua munah leitung khempeuh kampau kitukalhsak hi; tua lai mun panin Topa in leitung maitang khempeuh' tungah amaute thehthang hi.</VERS>
            <VERSE vnumber="10"> Hihte in Shem’ suan-le-khakte' tangthu ahi hi. Shem kum zakhat a phak, tuiciin khit kum nih ciangin, amah in Arpakshad kici tapa khat nei hi; </VERS>
            <VERSE vnumber="11"> Arpakshad a suah khit ciangin Shem kum zanga nungta a, tapa leh tanu dang nei lai hi.</VERS>
            <VERSE vnumber="12"> Arpakshad kum sawmthum-le-nga a nuntak khit ciangin, amah in Shelah kici tapa khat nei hi; </VERS>
            <VERSE vnumber="13"> Shelah a suah khit ciangin Arpakshad kum zali leh kum thum nungta a, tapa leh tanu dang nei lai hi.</VERS>
            <VERSE vnumber="14"> Shelah kum sawmthum a nuntak khit ciangin amah in Eber kici tapa khat nei hi; </VERS>
            <VERSE vnumber="15"> Eber’ suah khit ciangin Shelah kum zali leh kum thum nungta a, tapa leh tanu dang nei lai hi.</VERS>
            <VERSE vnumber="16"> Eber kum sawmthum-le-li a nuntak khit ciangin amah in Peleg kici tapa khat nei hi; </VERS>
            <VERSE vnumber="17"> Peleg suah khit ciangin Eber kum zali leh kum sawmthum nungta a, tapa leh tanu dang nei lai hi.</VERS>
            <VERSE vnumber="18"> Peleg kum sawmthum a nuntak khit ciangin amah in Re-u kici tapa khat nei hi; </VERS>
            <VERSE vnumber="19"> Re-u a suah khit ciangin Peleg kum zanih leh kum kua nungta a, tapa leh tanu dang nei lai hi.</VERS>
            <VERSE vnumber="20"> Re-u kum sawmthum-le-nih a nuntak khit ciangin amah in Serug kici tapa khat nei hi; </VERS>
            <VERSE vnumber="21"> Serug’ suah khit ciangin Re-u kum zanih leh kum sagih nungta a, tapa leh tanu dang nei lai hi.</VERS>
            <VERSE vnumber="22"> Serug kum sawmthum a nuntak khit ciangin amah in Nahor kici tapa khat nei hi; </VERS>
            <VERSE vnumber="23"> Nahor’ suah khit ciangin Serug kum zanih nungta a, tapa leh tanu dang nei lai hi.</VERS>
            <VERSE vnumber="24"> Nahor kum sawmnih-le-kua a nuntak khit ciangin amah in Terah kici tapa khat nei hi; </VERS>
            <VERSE vnumber="25"> Terah’ suah khit ciangin Nahor kum za leh kum sawm-le-kua nungta a, tapa leh tanu dang nei lai hi.</VERS>
            <VERSE vnumber="26"> Terah kum sawmsagih a nuntak khit ciangin amah in tapa Abram, Nahor, leh Haran nei hi.</VERS>
            <VERSE vnumber="27"> Tu-in hihte in Terah’ suan-le-khakte tangthu ahi hi. Terah in Abram, Nahor leh Haran’ pa ahi hi; Haran in Lot’ pa ahi hi. </VERS>
            <VERSE vnumber="28"> Ama' pa Terah’ a sih ma-in ama suahna gam ahi Khaldea gam Ur khua-ah Haran si hi. </VERS>
            <VERSE vnumber="29"> Abram leh Nahor in zi nei uh hi; Abram’ zi’ min in Sarai hi a, Nahor’ zi’ min in Milkah hi-in Haran’ tanu ahi hi. Haran in Milkah leh Iskah-te’ pa ahi hi. </VERS>
            <VERSE vnumber="30"> Tu-in Sarai ciing hi; amah in ta nei lo hi.</VERS>
            <VERSE vnumber="31"> Terah in ama' tapa Abram leh Haran’ tapa Lot, ama' tupa leh a tapa Abram’ zi ahi a monu Sarai la-in, Kanaan gamsungah pai dingin Khaldea gam Ur khua panin amaute paikhia khawm uh hi; ahih hangin amaute Haran a tun’ uh ciangin tua munah teng uh hi. </VERS>
            <VERSE vnumber="32"> Terah’ khan’ sung in kum zanih leh kum nga ahi hi; Haran-ah Terah si hi.</VERS>
        </CHAPTER>
        <CHAPTER cnumber="12">
            <VERSE vnumber="1">Tu-in Topa in Abram’ kiangah, “Na gam leh na beh leh na pa’ inn panin nang kong lah ding gamah pai in. </VERS>
            <VERSE vnumber="2"> Thupha a ngah dingin minam lian khatin nang hong bawlin, thupha hong pia-in, na min kong liansak ding a, nang in thupha na hi ding hi. </VERS>
            <VERSE vnumber="3"> Nang thupha hong piate thupha ka pia ding a, nang hong samsia mi ka samsia ding hi; nang’ tung tawnin leitung innkuan khempeuh in thupha ngah ding uh hi,” ci hi.</VERS>
            <VERSE vnumber="4"> Tua ahih ciangin Topa’ gensa bangin Abram pai hi; Lot in zong amah zui hi. Haran panin a paikhiat-in Abram kum sawmsagih-le-nga pha hi. </VERS>
            <VERSE vnumber="5"> Abram in ama’ zi Sarai, a sanggampa’ tapa Lot, amau’ kaihkhopsa neihsa khempeuh leh Haran-a amau’ neih mi khempeuh sam a, Kanaan gamah pai dingin amaute dingkhia uh hi. Amaute Kanaan gam a tun’ uh ciangin, </VERS>
            <VERSE vnumber="6"> Abram in tua gam nawkin Shekhem mun, Moreth tawsaw phung tung hi. Tua hunin tua gamah Kanaan mite teng lai hi. </VERS>
            <VERSE vnumber="7"> Tua ciangin Abram’ tungah Topa kilang a, “Na suan-le-khakte' tungah hih leitang ka pia ding hi,” ci hi. Tua ahih ciangin amah in ama' tunga kilang Topa adingin biakna tau khat bawl hi. </VERS>
            <VERSE vnumber="8"> Tua ciangin Beth-el panin nisuahna lam mual-ah amah kin kikin, a puanbuk lam a, nitumna lamah Beth-el, nisuahna lamah Ai om hi; tua lai munah zong amah in Topa’ adingin biaknatau khat bawl a, Topa’ tungah thungen hi. </VERS>
            <VERSE vnumber="9"> Abram in a khualzin zom lai a, Negeb gam lam manawhin pai lai hi.</VERS>
            <VERSE vnumber="10"> Tu-in gamsungah kialpi tung hi. Tua ahih ciangin tua gamah kialpi nasia ahih manin Abram tawlkhat sung a om dingin Izipt-ah paisuk hi. </VERS>
            <VERSE vnumber="11"> Izipt gam a tum ding ciangin amah in a zi Sarai’ kiangah, “Nang pen, a melhoih numei khat na hihna ka thei hi; </VERS>
            <VERSE vnumber="12"> Izipt mite in nang hong muh ciangin amaute in, ‘Hih nu in ama zi ahi hi,’ ci ding uh hi; tua ciangin amaute in kei hong that ding uh a, ahi zongin amaute in nang hong nungtasak ding uh hi. </VERS>
            <VERSE vnumber="13"> Nang pen ka sanggamnu ci lehang, nangma’ hangin kei’ adingin thu hong hoihzaw ding a, nangma’ hangin ka suakta thei kha ding hi,” ci hi. </VERS>
            <VERSE vnumber="14"> Izipt gamsungah Abram a tun ciangin Izipt mite in tua nu pen melhoih mahmah hi ci-in mu uh hi. </VERS>
            <VERSE vnumber="15"> Faro’ uliante in amah a muh uh ciangin Faro’ kiangah amah phat uh hi. Faro’ inn sungah tua nu kila hi. </VERS>
            <VERSE vnumber="16"> Tua nu’ hangin amah in Abram limbawl mahmah hi; amah in tuu, bawngtal, la-tal, pasal-nasem, numei-nasem, la-nu, leh kalaohte pia hi.</VERS>
            <VERSE vnumber="17"> Ahih hangin Topa in Abram’ zi Sarai’ huhau-in Faro leh a innkuanpihte gimna lianpi thuaksak hi. </VERS>
            <VERSE vnumber="18"> Tua ahih ciangin Faro in Abram samin, “Kei tunga nong bawlna hih thu in bang ahi hiam? Amah na zi a hihna bang hang in kei kiangah hong gen lo na hi hiam? </VERS>
            <VERSE vnumber="19"> Ka zi dingin amah ka lak theih nadingin, ‘Amah in ka sanggamnu hi,’ bang hangin ci na hi hiam? Tu-in hih lai-ah na zi om hi, amah la in la pai un,” ci hi. </VERS>
            <VERSE vnumber="20"> Faro in amah tawh kisai-in a mite' tungah thupia hi; amaute in a zi leh ama' neih khempeuh tawh lampi-ah amah kha uh hi.</VERS>
        </CHAPTER>
        <CHAPTER cnumber="13">
            <VERSE vnumber="1">Tua ahih ciangin Abram, Izipt panin amah leh a zi, ama’ neih khempeuh leh Lot tawh zong Negeb gam lamah paito hi.</VERS>
            <VERSE vnumber="2"> Tu-in Abram in ganhing, ngun, leh kham hau mahmah hi. </VERS>
            <VERSE vnumber="3"> Amah Negeb gam pan kipanin Beth-el ciang dong, a kipat cil-a ama’ puanbuk a omna-sa mun Beth-el leh Ai kikal, </VERS>
            <VERSE vnumber="4"> a masa-a biakna tau khat a bawlnasa munah khualzinin paisuak hi; tua lai munah Abram in Topa’ tungah thungen hi. </VERS>
            <VERSE vnumber="5"> Abram tawh a pai khawm Lot in zong tuuhon leh ganhon leh puanbukte nei a, </VERS>
            <VERSE vnumber="6"> tua ahih manin mun khat-a teng khawm dingin leitang in amaute gel vak zo lo hi; bang hang hiam cih leh amau’ neihsate tam mahmah ahih manin amaute teng khawm thei lo uh a, </VERS>
            <VERSE vnumber="7"> Abram’ gancingte leh Lot’ gancingte kitawng zel hi. Tua hun lai takin Kanaan mite leh Perez mite tua gamah teng uh hi.</VERS>
            <VERSE vnumber="8"> Tua ciangin Abram in Lot kiangah, “Nang leh kei’ kikal, nang’ gancingte leh kei’ gancingte’ kikal-ah kitotna omsak kei ni; bang hang hiam cih leh eite a kibeh i hi hi. </VERS>
            <VERSE vnumber="9"> Na mai-ah gam buppi om hilo ahi hiam? Kei’ kiang panin nangmah paikhia tawm in. Nang in veilam na lak leh, kei taklam-ah ka pai ding hi; tua ahih kei leh zong, nang in taklam na lak leh, kei veilam-ah ka pai ding hi,” ci hi. </VERS>
            <VERSE vnumber="10"> Lot zong khuadak a, Jordan gun kuam mun khempeuh in lim takin tui ngahin, Topa’ huan hita leh, Zoar lam-a Izipt gam tawh hita leh kibang hi ci-in mu hi; hih pen Topa in Sodom leh Gomorrah a suksiat hun ma ahi hi. </VERS>
            <VERSE vnumber="11"> Tua ahih ciangin Lot in ama adingin Jordan kuam khempeuh teel a, Lot nisuahna lamah pai hi; tua ahih manin amaute kikhen tuak uh hi. </VERS>
            <VERSE vnumber="12"> Kuam sunga khuapite' lakah Lot tengin a puanbukte Sodom ciang dongah khinin a om laitakin Kanaan gamsungah Abram teng hi. </VERS>
            <VERSE vnumber="13"> Tu-in Sodom mite mi gilo uh a, Topa’ tungah nakpi tak-a a khialte ahi uh hi.</VERS>
            <VERSE vnumber="14"> Ama’ kiang panin Lot a paikhiat khit ciangin Topa in Abram’ kiangah, “Khuadak to in la, nangma' omna panin leilu lam, leitaw lam, nisuahna lam leh nitumna lam en in; </VERS>
            <VERSE vnumber="15"> bang hang hiam cih leh na muh gam khempeuh nang leh na suan-le-khakte’ tungah kong pia paisuak ding hi. </VERS>
            <VERSE vnumber="16"> Na suan-le-khakte leitung leivui zahin ka bawl ding hi; mi khatpeuh in leitung leivui a sim theih leh na suan-le-khakte zong kisim thei ding hi. </VERS>
            <VERSE vnumber="17"> Tho in la, gam dung gam vai kan tanin pai in, bang hang hiam cih leh nang’ tungah kong pia ding hi,” ci hi. </VERS>
            <VERSE vnumber="18"> Tua ahih ciangin Abram in a puanbuk khinin, Hebron gamsung, Mamre tawsawte’ gei-ah hong pai-in teng hi; tua lai munah Topa adingin biakna tau khat a bawl hi.</VERS>
        </CHAPTER>
        <CHAPTER cnumber="14">
            <VERSE vnumber="1">Shinar kumpipa Amrafel, Ellasar kumpipa Ariok, Elam kumpipa Khedorla-omer, Goi-im kumpipa Tidalte’ hun lai-in, </VERS>
            <VERSE vnumber="2"> hih kumpite in Sodom kumpipa Bera, Gomorrah kumpipa Birsha, Admah kumpipa Shinab, Zeboi-im kumpipa Shemeber leh Bela (Zoar) kumpipa ahi kumpi ngate va sim uh hi. </VERS>
            <VERSE vnumber="3"> Hih kumpi ngate in kipawlna bawlin Siddim Kuam (Ci Tuipi)—ah a thahatna uh gawm hi. </VERS>
            <VERSE vnumber="4"> Amaute in kum sawm-le-nih sung Khedorla-omer’ khut nuai-ah om uh a, ahih hangin a kum sawm-le-thumna ciangin amaute in lehdo uh hi. </VERS>
            <VERSE vnumber="5"> A kum sawm-le-li-na ciangin Khedorla-omer leh amah tawh a kipawl kumpite hong pai-in gamlak gamgi Elparan ciang dongah Ashteroth-Karnaim gam-a Refaim, Hamgam-a Zuzim, Shavehkiriathain gam-a Emin, </VERS>
            <VERSE vnumber="6"> leh amau’ gam Seir Mual tunga Hori mite sehnel gamgei a, om El-paran dong hong zo uh hi; </VERS>
            <VERSE vnumber="7"> tua ciangin amaute kihei kikin Enmishpat (Kadesh) ah hong pai uh a, Amalek mite’ gam khempeuhleh Hazazontamar gam-a a teng Amor mite zong zo uh hi. </VERS>
            <VERSE vnumber="8"> Tua ciangin Sodom kumpipa, Gomorrah kumpipa, Admah kumpipa, Zeboi-im kumpipa leh Bela (Zoar) kumpipa kuankhia uh a, amaute kipawlin Siddim Kuam-ah </VERS>
            <VERSE vnumber="9"> Elam kumpipa Khedorla-omer, Goi-im kumpipa Tidal, Shinar kumpipa Amrafel leh Ellaser kumpipa Ariok tawh kido uh hi, kumpi li kigawm leh kumpi nga kigawm kido uh hi. </VERS>
            <VERSE vnumber="10"> Tu-in Siddim Kuam in kultal khukte tawh kidim hi; Sodom leh Gomorrah kumpite a tai uh ciangin pawl khat tua khukte sungah kia uh a, a om lai teng mual tungah tai uh hi. </VERS>
            <VERSE vnumber="11"> Tua ahih ciangin galte in Sodom leh Gommorahte’ na khempeuh leh a an khempeuh uh la-in ciah uh hi; </VERS>
            <VERSE vnumber="12"> amaute in Sodom-a a teng Abram’ sanggampa’ tapa Lot leh ama na khempeuh zong la uh a, pai khia uh hi.</VERS>
            <VERSE vnumber="13"> Tua ciangin a suakta mi khat hong pai-in, Hebru mi Abram’ kiangah hong gen hi. Amah pen Eshkol leh Aner’ sanggampa ahi hi. Amor mi hi a, Mamre’ tawsawte gei-ah teng hi; hih mite pen Abram’ kipawlpihte ahi hi. </VERS>
            <VERSE vnumber="14"> Ama’ behpa sal-in a kimatna Abram in a zak ciangin, ama inn sunga a suak, a kihilhsa ama' mi zathum leh sawm-le-giatte makaihin Dan ciang dong a delhin pai uh hi. </VERS>
            <VERSE vnumber="15"> Amah in amaute do dingin zan hunin ama' pawlte, amah leh a nasemte khenin amaute zo a, Damaskas leilu lam Hobah ciang dong delh uh hi. </VERS>
            <VERSE vnumber="16"> Tua ciangin amah in na khempeuh, Lot leh ama na khempeuh, numeite leh mihingte ngahkikin ciahpih hi.</VERS>
            <VERSE vnumber="17"> Abram in Khedorla-omer kumpipa leh a pawlte a zawhna panin a ciahkik ciangin Sodom kumpipa in amah dawn dingin Shaveh Kuam (Kumpipa’ Kuam)-ah na pai hi. </VERS>
            <VERSE vnumber="18"> Tua ciangin Salem kumpipa Melkhizedek in an leh leenggahzu hong pusuah hi; amah in Sang Pen Pasian’ siampi zong ahi hi. </VERS>
            <VERSE vnumber="19"> Amah in Abram thupha pia a, “Vantung leh leitung a bawl, Sang Pen Pasian in Abram thupha pia hen;</VERS>
            <VERSE vnumber="20"> na galte na khut sungah a hong pia, Sang Pen Pasian in thupha ngah hen!” ci hi. Abram in na khempeuh seh-sawm-suah-seh-khat ama' tungah pia hi. </VERS>
            <VERSE vnumber="21"> Sodom kumpipa in Abram kiangah, “A mite hong pia in la, ahih hangin a nate nang adingin la in,” ci hi. </VERS>
            <VERSE vnumber="22"> Ahih hangin Abram in Sodom kumpipa' kiangah, “Vantung leh leitung a bawl, Sang Pen Topa Pasian' tungah ka kiciam khin zo hi, </VERS>
            <VERSE vnumber="23"> nangmah in, ‘Abram ka hausak hi,’ ci kha ding na hih manin mimkhau ahi a, khedap khau ahi a, nangma’ aa ahi na khatpeuh peuh ahi zongin ka la kei ding hi. </VERS>
            <VERSE vnumber="24"> Tangvalte’ neksakte leh kei tawh hong kuan mite’ tanh dingte lo buang bangmah ka la kei ding hi; Aner, Eshkol leh Mamre-te amau’ tanh ding la sak in,” ci hi.</VERS>
        </CHAPTER>
        <CHAPTER cnumber="15">
            <VERSE vnumber="1">Hih thute khit ciangin mang sungah Topa’ thu Abram’ tungah hong tung a, Abram aw, lau kei in, keimah in nangma' lum ka hi hi; na thaman lian mahmah ding hi,” ci hi. </VERS>
            <VERSE vnumber="2"> Ahih hangin Abram in, “Topa PASIAN aw, bang hong pia ding na hi hiam? Ta nei loin ka om lai hi, ka inn a luah dingpa in Damaskas mi Eliezer ahi hi. </VERS>
            <VERSE vnumber="3"> Ta nong pia kei a, ka inn sunga a suak sila in keima gamhluah hi ding hi,” ci hi. </VERS>
            <VERSE vnumber="4"> En in, ama tungah Topa’ thu hong tung a, “Hih mipa in nangma gamhluahpa hilo ding hi; nangma' tapa mahmah na gamhluahpa hi ding hi,” ci hi. </VERS>
            <VERSE vnumber="5"> Amah in a pua lamah paipih a, “Vantung lam enin aksite sim in, na sim zo hiam?” ci hi. Tua ciangin amah in, “Na suan-le-khakte tua mah bang ding hi,” ci hi. </VERS>
            <VERSE vnumber="6"> Amah in Topa um hi; tua ahih manin ahi ding bangin Abram gamta hi, ci-in Topa in ciamteh hi.</VERS>
            <VERSE vnumber="7"> Tua ciangin ama kiangah, “Hih leitang na neih nadinga nangma’ tungah a hong pia dingin Khaldea gam Ur khua panin a hong paikhiatpihpa in keimah Topa ka hi hi,” ci hi. </VERS>
            <VERSE vnumber="8"> Ahih hangin amah in, “Topa PASIAN aw, keimah in tua ka neih nading bangci theih ding ka hi hiam?” ci hi. </VERS>
            <VERSE vnumber="9"> Amah in, “Kum thum a pha bawngla khat, kum thum a pha keelnu khat, kum thum a pha tuutal khat, vakhu khat leh kawl vakhu khang lai khat hong paipih in,” ci hi. </VERS>
            <VERSE vnumber="10"> Amah in ama' kiangah hihte khempeuh paipih a, tuate phel nih suahin, phel khat pen a phel khat tungah koih ciat hi; ahih hangin vasate phel nih suah lo hi. </VERS>
            <VERSE vnumber="11"> Sasialne vasate tua sate' tungah hong tuksuk ciangin Abram in tuate hawlkhia hi.</VERS>
            <VERSE vnumber="12"> Ni a tum ciangin Abram a ihmut nak suah mahmah hi; en in, ama' tungah a kihtakhuai khuamial sahpi om hi. </VERS>
            <VERSE vnumber="13"> Tua ciangin Topa in Abram kiangah, “Na suan-le-khakte amau’ leitang ahi lo munah tawl khat omin, tua lai-ah amaute sila hi ding uh a, amaute kum zali sung kinengniam ding a hihna thu a kitel theihna thei in; </VERS>
            <VERSE vnumber="14"> ahih hangin na a sepsak uh minam’ tungah thukhenna ka tungsak ding a, tua khit ciangin neihsa tampi tawh amaute paikhia ding uh hi. </VERS>
            <VERSE vnumber="15"> Nangma pumpi ading ahih leh, nuamtakin na pate’ kiang na zuan ding hi; nang pen khan’ kicingin hong kivui ding hi. </VERS>
            <VERSE vnumber="16"> Khang lina ciangin hih lai munah amaute hong paikik ding uh hi; bang hang hiam cih leh Amor mite’ mawhna kicing nai lo hi,” ci hi.</VERS>
            <VERSE vnumber="17"> Ni tumin khua a mial khit ciangin, en in, hih sate kikal-ah mei beel khu leh a kuang meivak pai hi. </VERS>
            <VERSE vnumber="18"> Tua ni-in Topa in Abram tawh thuciamna khat bawl a, “Na suan-le-khakte tungah hih leitang, Izipt gun panin a lian gunpi ahi Eufrates gun ciang dong, </VERS>
            <VERSE vnumber="19"> Ken mite, Kenaz mite, Kadmon mite </VERS>
            <VERSE vnumber="20"> Hit mite, Perez mite, Refaim mite, </VERS>
            <VERSE vnumber="21"> Amor mite, Kanaan mite, Girgash mite leh Jebus mite’ leitang ka pia hi,” ci hi.</VERS>
        </CHAPTER>
        <CHAPTER cnumber="16">
            <VERSE vnumber="1">Tu-in Abram’ zi Sarai in ta nei lo hi. Amah in Hagar min nei Izipt mi numei- nasem khat nei hi; </VERS>
            <VERSE vnumber="2"> Sarai in Abram’ kiangah, “Tu-in en in, Topa in ka ta neih ding hong khaktan hi; ka numei-nasem nu’ kiangah lum in; ama' sung panin keimah in ta a nei ding ka hi kha ding hi,” ci hi. Abram in Sarai’ thu mang hi. </VERS>
            <VERSE vnumber="3"> Tua ahih ciangin, Kanaan leitangah Abram kum sawm a ten’ khit ciangin Abram’ zi Sarai in Izipt mi a numei-nasem Hagar la-in a pasal Abram’ tungah zi-in pia hi. </VERS>
            <VERSE vnumber="4"> Amah in Hagar luppih a, Hagar gai hi; amah a gai lam a kitheih ciangin kiphasakin a tonu simmawh bawl hi. </VERS>
            <VERSE vnumber="5"> Sarai in Abram’ kiangah, “Keimatungah a man lo-a hong kibawlna nangma' tungah hong tung ta hen! Nangma’ kawi dingin ka numei-nasem kong pia a, amah a gai khitna a kitheih ciangin kei hong simmawh bawlin, Topa in nang leh kei’ kikalah thu hong khen ta hen!” ci hi. </VERS>
            <VERSE vnumber="6"> Ahih hangin Abram in Sarai’ kiangah, “En in, na numei-nasemnangma’ khut sungah om hi; na ut bangin ama' tungah bawl in,” ci hi. Tua ciangin Sarai in amah gawt bawl a, Hagar zong taikhia hi.</VERS>
            <VERSE vnumber="7"> Topa’ vantungmi in Shur paina lampi-a cik ahi, gamlak-a ciktui gei khatah amah mu hi. </VERS>
            <VERSE vnumber="8"> Amah in, “Sarai’ numei-nasem Hagar aw, koi pan hong pai a, koi-ah pai ding na hi hiam?” ci hi. Amah in, “Ka tonu Sarai’ kiang panin a taikhia ka hi hi,” ci hi. </VERS>
            <VERSE vnumber="9"> Topa’ vantungmi in ama kiangah, “Na tonu' kiangah ciahkik in la, ama' tungah ki-ap in,” ci hi. </VERS>
            <VERSE vnumber="10"> Topa’ vantungmi in ama' kiangah, “Na suan-le-khakte nakpi takin tamsak ding ka hih manin amaute kisim zo lo ding hi,” zong ci lai hi. </VERS>
            <VERSE vnumber="11"> Topa’ vantungmi in ama' kiangah, “En in, nau na paai a, tapa khat na nei ding hi; ama' min Ishmael na phuak ding hi; bang hang hiam cih leh Topa in nangma' thuakna hong mu khin hi. </VERS>
            <VERSE vnumber="12"> Amah in mipa’ laa zual nai lo bang hi ding a, amah in mi khempeuh langpang-in mi khempeuh in ama' langpang ding hi; ama' behte khempeuh a langkhat lamah amah om ding hi,” ci hi. </VERS>
            <VERSE vnumber="13"> Tua ahih ciangin ama' tungah thu a gen Topa pen, “Nang in a mu thei Pasian khat na hi hi,” ci hi. Bang hang hiam cih leh amah in, “Keimah in Pasian mu khin taktakin amah ka muh khit ciangin hing lai hilo ka hi hiam?” ci hi. </VERS>
            <VERSE vnumber="14"> Tua ahih ciangin tua tuikhuk pen Be-erlahairoi kici hi; Kadesh leh Bered kikal-ah om hi.</VERS>
            <VERSE vnumber="15"> Hagar in Abram tawh tapa khat nei hi; Abram in Hagar’ sung pan-a a suak ama’ tapa min Ishmael ci hi. </VERS>
            <VERSE vnumber="16"> Hagar in Abram tawh a neih Ishmael a suah ciangin Abram kum sawmgiat-le-guk pha ta hi.</VERS>
        </CHAPTER>
        <CHAPTER cnumber="17">
            <VERSE vnumber="1">Abram kum sawmkua-le-kua a phak ciangin ama’ tungah Topa kilang a, “Keimah in Vanglian Pasian ka hi hi; hoih takin gamta in la, paubaang kei in. </VERS>
            <VERSE vnumber="2"> Kei leh nang' kikal-ah ka thuciamna ka bawl ding a, nang tampi tak kong phasak ding hi,” ci hi. </VERS>
            <VERSE vnumber="3"> Tua ciangin Abram mai kun suk hi; Pasian in ama' kiangah, </VERS>
            <VERSE vnumber="4"> “En in, nang' tungah hih thuciamna kong bawl hi: Nang in minam honpite’ pa na hi ding hi. </VERS>
            <VERSE vnumber="5"> Na min in Abram hi nawn lo ding a, Abraham hi ding hi; bang hang hiam cih leh minam honpite’ pa-in nang kong bawl khin hi. </VERS>
            <VERSE vnumber="6"> Keimah in suan-le-khak tampi kong neisak ding hi; nang' sung panin minamte ka piangsak ding a, nang' sung panin kumpite hong piangkhia ding hi. </VERS>
            <VERSE vnumber="7"> Nang leh nang’ khit cianga na suan-le-khakte' tungah Pasian ka hihna ding tawntung thuciam nadingin kei leh nang leh nang’ khit cianga na suan-le-khakte’ kikal-ah amau' khang tawntungin ka thuciamna ka kipsak ding hi. </VERS>
            <VERSE vnumber="8"> Nangma' tung leh nang’ khit cianga na suan-le-khakte’ tungah tawlkhat na omna Kanaan leitang khempeuh na neih tawntung dingun kong pia ding hi; keimah in amaute’ Pasian ka hi ding hi,” ci hi.</VERS>
            <VERSE vnumber="9"> Pasian in Abraham’ kiangah, “Nang leh nang’ khit cianga na suan-le-khakte in zong ka thuciamna na zuih ding uh nong thukim ding uh ahi hi. </VERS>
            <VERSE vnumber="10"> Hih in kei leh nang leh nang’ khit cianga na suan-le-khakte’ kikalah note’ zuih ding keima thuciamna ahi hi: Note’ lak panin pasal peuhmah vun ki-at ding hi. </VERS>
            <VERSE vnumber="11"> Note’ vun dawn ki-at ding a, tua in kei leh note’ kikalah thuciamna lim khat hi ding hi. </VERS>
            <VERSE vnumber="12"> Note' lak panin ni giat a pha peuhmahpa’ vun ki-at ding hi; note’ khang tawntungin pasal peuhmah, note’ inn sunga suak hita leh, note’ ta ahi lo, gamdang mi khatpeuh kiang panin na sum uh tawh na lei uh hita leh, </VERS>
            <VERSE vnumber="13"> na inn sunga suak hita leh, na sum tawh a kileipa hita leh vun ki-at tuak ding hi. Tua ahih ciangin tawntung thuciamna ahi keima thuciamna in nomau’ satak sungah om ding hi. </VERS>
            <VERSE vnumber="14"> Ama vun dawn a ki-at lo, vun a ki-at lo pasal peuhmah ama mite kiang panin kikhenkhia ding hi; amah in keima thuciamna palsat hi,” ci hi.</VERS>
            <VERSE vnumber="15"> Pasian in Abraham’ kiangah, “Na zi Sarai ahih leh, ama' min Sarai na ci nawn kei ding a, ama' min Sarah hi ding hi. </VERS>
            <VERSE vnumber="16"> Amah thupha ka pia ding a, amah tawh tapa khat kong pia ding hi; amah thupha ka pia ding a, amah in minamte’ nu hi ding hi; mihingte’ kumpite ama' sung pan hong piangkhia ding hi,” ci hi. </VERS>
            <VERSE vnumber="17"> Tua ciangin Abraham mai kun sukin nui a, amahmah' tungah, “Kum za a pha pasal khat in ta nei ding ahi hiam? Kum sawmkua a pha Sarah in ta nei ding ahi hiam?” kici hi. </VERS>
            <VERSE vnumber="18"> Abraham in Pasian’ kiangah, “Ishmael hong nungtasak peuh lecin,” ci hi. </VERS>
            <VERSE vnumber="19"> Pasian in, “Hi lo hi, na zi Sarah in nang’ adingin tapa khat nei ding a, ama' min Isaak na ci ding hi. Ama' khit cianga a suan-le-khakte adingin tawntung thuciamna dingin ka thuciamna amah tawh ka kipsak ding hi. </VERS>
            <VERSE vnumber="20"> Ishmael’ ading na ngetna ahih leh ka za khin hi; en in, amah thupha pia-in ka pungsak ding a, tampi tak ka phasak ding hi; amah in ulian sawm-le-nihte’ pa hi ding a, minam lian khatin amah ka bawl ding hi. </VERS>
            <VERSE vnumber="21"> Ahih hangin, kum kik tu hun ciangin Sarah sung panin nang adinga hong suak ding Isaak tawh ka thuciamna ka kipsak ding hi,” ci hi.</VERS>
            <VERSE vnumber="22"> Amah tawh a kiho a man khit ciangin Abraham' kiang panin Pasian paikhia to hi. </VERS>
            <VERSE vnumber="23"> Tua ciangin Abraham in a tapa Ishmael leh ama' sum tawh a lei hita leh ama' inn sunga suak hita leh a sila khempeuh, ama' inn sunga om mite' lak panin pasal khempeuh samin, Pasian in ama' tunga a gensa bangin tua ni mahmahin amaute’ vun dawn atsak hi. </VERS>
            <VERSE vnumber="24"> Ama' vun dawn a ki-atin Abraham kum sawmkua-le-kua pha hi; </VERS>
            <VERSE vnumber="25"> ama' vun dawn a ki-at hunin a tapa Ishmael kum sawm-le-thum pha hi. </VERS>
            <VERSE vnumber="26"> Tua ni mahmahin Abraham leh a tapa Ishmaelte a vun uh ki-at hi; </VERS>
            <VERSE vnumber="27"> ama' inn sunga pasal khempeuh, inn sunga suak hita leh gamdang mite’ tung pan-a sum tawh a kilei mite hita leh, amah tawh a vun uh ki-at khawm hi.</VERS>
        </CHAPTER>
        <CHAPTER cnumber="18">
            <VERSE vnumber="1">Abraham a puanbuk kongkhak-ah sun nisat laitak, tu-in a om lai takin Mamre tawsawte' gei-ah ama' tungah Topa kilang hi. </VERS>
            <VERSE vnumber="2"> Amah khuadak to hi, en in, mi thum ama' mai-ah na ding hi. Amah in amaute a muh ciangin amaute' dawn dingin puanbuk kongkhak panin va tai a, lei lakah kun sukin, </VERS>
            <VERSE vnumber="3"> “Ka Topa aw, nong hehpihna-in na nasempa hong kheng kei in. </VERS>
            <VERSE vnumber="4"> 4-5 Na nasempa' kiang hong tung khin na hih buangun—na thahat kik nadingun an tawm khat ka va lak kikal sungin tui tawmkhat la sakin na khe uh sil un la, sing nuai-ah khawl un, tua khit ciangin paisuak un,” ci hi. Tua ahih ciangin amaute in, “Na cihbangin hong hih in,” ci uh hi. </VERS>
            <VERSE vnumber="6"> Puanbuk sunga Sarah’ kiangah Abraham pai mengmeng a, “Annel hoihte lawh thum hong bawl mengmeng in la, meek manin mohin hong bawl in,” ci hi. </VERS>
            <VERSE vnumber="7"> Abraham bawnghon lakah tai-in bawngno a dawng a hoih khat la a, a nasempa' tungah manlang tak-a a na bawl pah dingin pia hi. </VERS>
            <VERSE vnumber="8"> Tua ciangin, amah in bawngnawi-thaukhal, bawngnawi, a minsa bawngno sa la-in amau’ mai-ah lui hi; amaute in a nek lai takun sing nuai-a amau' kiangah amah ding hi.</VERS>
            <VERSE vnumber="9"> Amaute in ama' kiangah, “Na zi Sarah koi-ah om ahi hiam?” ci uh hi. Amah in, “Puanbuk sungah om hi,” ci hi. </VERS>
            <VERSE vnumber="10"> Topa in, “Tu zawh kum khat, kumkik ciangin kong pai kik taktak ding a, na zi Sarah in tapa khat nei ding hi,” ci hi. Sarah in ama' nung puanbuk kong-ah na ngai hi. </VERS>
            <VERSE vnumber="11"> Tu-in Abraham leh Sarah teek uh a, a kum uh ham hi; Sarah a numei ngeina teng tawpta hi. </VERS>
            <VERSE vnumber="12"> Tua ahih ciangin Sarah amahmah nui-in, “Kei ka teek khit, ka topa zong a teek khitin nopsakna nei ding ka hi hiam?” ci hi. </VERS>
            <VERSE vnumber="13"> Topa in Abraham' tungah, “Bang hangin Sarah nui-in, ‘Tu-in kei teek ka hih ciangin ta nei takpi ding ka hi hiam,’ ci ahi hiam? </VERS>
            <VERSE vnumber="14"> Na khatpeuh peuh Topa’ adingin haksa lua ahi hiam? A kisehsa kumkik ciangin nang' kiangah kong pai kik ding a, Sarah in tapa khat nei ding hi,” ci hi. </VERS>
            <VERSE vnumber="15"> Ahih hangin Sarah in nialin, “Ka nui kei hi,” ci hi; bang hang hiam cih leh amah lau hi. Amah in, “Hi lo hi, na nui mah hi,” ci hi.</VERS>
            <VERSE vnumber="16"> Tua ciangin tua mun panin mite paikhia a, amaute in Sodom lam en uh hi; amau’ pai nading lampi-ah a kha dingin Abraham in amaute va zui hi. </VERS>
            <VERSE vnumber="17"> 17-19 Topa in a lungsimah, “Abraham a lian a thahat minam suakin, leitung minam khempeuh in ama' tung tawnin thupha ngah ahih manin, tu-a ka hih ding thu Abraham’ tungah im ding ka hi hiam? </VERS>
            <VERSE vnumber="19"> Im kei ning. Bang hang hiam cih leh Topa in Abraham’ tunga a ciamsa thu a tun’sak theih nadingin ama' khit-a a tate leh a innkuanpihte in thuman leh thutang-a nasepna tawh Topa’ thupiakte a zuih theih nadingun a hilh dingin amah ka teel khin hi,” ci hi. </VERS>
            <VERSE vnumber="20"> Tua ciangin Topa in, “Sodom leh Gomorrah a kimawhsakna lianin amaute’ khialhna nasia mahmah hi, kici ahih manin, </VERS>
            <VERSE vnumber="21"> kei' tunga hong kigen bangin amaute gamta takpi uh hiam ci-in a thei dingin ka paisuk ding hi; tua bang ahih kei leh, ke’n ka thei ding hi,” ci hi.</VERS>
            <VERSE vnumber="22"> Tua ahih ciangin tua panin mite kihei-in Sodom lamah pai uh hi; ahih hangin Topa’ mai-ah Abraham ding lai hi. </VERS>
            <VERSE vnumber="23"> Tua ciangin Abraham in hong naihin, “Thuman mite mi gilote tawh susia khawm takpi ding na hi hiam? </VERS>
            <VERSE vnumber="24"> Gentehna-in, khuapi sungah thuman mi sawmnga om leh; tua sunga om thuman mi sawmngate’ hangin khah loin tua mun susia teitei ding na hi hiam? </VERS>
            <VERSE vnumber="25"> Thuman mite in mi gilote tawh a kibat nadingin mi gilote tawh thuman mite thah khawm ding, hi thei ahi hiam? Tua pen hi thei lo ding hi. Leitung khempeuh Thukhenpa a manin gamta lo ding ahi hiam?” ci hi. </VERS>
            <VERSE vnumber="26"> Topa in, “Sodom khuapi sungah thuman mi sawmnga ka muh leh, amaute’ hangin tua mun buppi ka khah ding hi,” ci hi. </VERS>
            <VERSE vnumber="27"> Abraham in thu gen a, “En in, leivui leh vut ahi lel keimah in Topa’ tungah thu kong gen ngamna hong maisak in. </VERS>
            <VERSE vnumber="28"> Gentehna-in, thuman mi sawmnga sung panin nga om kei leh? Tua nga a om loh manin khuapi buppi na susia veve ding hiam?” ci hi. Amah in, “Tua sungah sawmli-le-nga ka muh nak leh ka susia kei ding hi,” ci hi. </VERS>
            <VERSE vnumber="29"> Ama' kiangah thu gen kikin, “Gentehna-in, tua sungah sawmli kimu leh,” ci hi. Amah in dawngin, “Sawmlite’ hangin ka hih kei ding hi,” ci hi. </VERS>
            <VERSE vnumber="30"> Tua ciangin amah in, “Topa heh kei in, thu kong gen ding hi. Gentehna-in, tua lai-ah sawmthum kimu leh,” ci hi. Amah in dawngin, “Sawmthum ka muh leh ka hih kei ding hi,” ci hi. </VERS>
            <VERSE vnumber="31"> Amah in, “En in, Topa tungah thu kong gen ngam lailaina hong maisak in. Gentehna-in, tua lai-ah sawmnih kimu leh,” ci hi. Amah in dawngin, “Sawmnihte’ hangin ka susia kei ding hi,” ci hi. </VERS>
            <VERSE vnumber="32"> Tua ciangin amah in, “Topa heh kei in, hih khat vei bek thu hong gensak lai in. Gentehna-in, tua lai-ah sawm kimu leh,” ci hi. Amah in dawngin, “Sawmte’ hangin ka susia kei ding hi,” ci hi. </VERS>
            <VERSE vnumber="33"> Abraham' tungah a thugen ding a man khit ciangin ama' paina dingah Topa pai a, Abraham zong ama' innah ciahkik hi.</VERS>
        </CHAPTER>
        <CHAPTER cnumber="19">
            <VERSE vnumber="1">Vantungmi nihte Sodom-ah nitakin hong tung uh hi; Sodom khua kulh kongpi-ah Lot na tu hi. Lot in amaute a muh ciangin, amaute dawn dingin ding a, lei lakah a mai ngatin kunin, </VERS>
            <VERSE vnumber="2"> “Ka tote aw, kong thum hi, na nasempa’ inn lamah hong kihei un la, hong giak un, na khete uh sil un; tua ciangin zingsangin tho baihin na pai nading lam uhah pai pan un,” ci hi. Amaute in, “Hi lo hi; khua sung tualpi-ah ka giak ding uh hi,” ci hi. </VERS>
            <VERSE vnumber="3"> Ahih hangin amah in amaute nakpi takin kun hi; tua ahihciangin amaute ama' lamah kihei a, ama' innah lut uh hi; amah in amaute adingin an bawl a, silngo sawh loh anlum em hi, amaute in ne uh hi. </VERS>
            <VERSE vnumber="4"> Ahih hangin amaute’ lup ma-in khua sung mi, Sodom khuamite, a moi a ham-in mi khempeuh in a inn umcih uh hi; </VERS>
            <VERSE vnumber="5"> amaute in Lot sam a, “Tu nitak-a nang’ kianga hong tung mite koi-ah om ahi hiam? Amau’ taw ka luk theih nadingun ko kiangah amaute hong paikhiatpih in,” ci uh hi. </VERS>
            <VERSE vnumber="6"> Kongkhak pualam-a mite' kiangah Lot pai-in kong lehkhak a, </VERS>
            <VERSE vnumber="7"> “Ka sanggamte aw, tua banga na gitloh gamtat loh nading uh kong thum hi. </VERS>
            <VERSE vnumber="8"> En un, ta nungak nih ka nei hi; no' kiangah amaute hong paikhiat pihsak un la, na ut bangun amaute' tungah bawl un; hih mite' tungah bangmah bawl kei bek un, bang hang hiam cih leh amaute keima' inn sung hong tung khin uh hi,” ci hi. </VERS>
            <VERSE vnumber="9"> Ahih hangin amaute in, “Taikhia in!” ci uh hi. Amaute in, “Kote’ kiangah hong peem pak a, tu-in nang thukhen hong kineih! Tu-in amaute' sangin nang kong siatbawl zaw ding uh hi,” ci hi. Tua ciangin amaute in nakpi takin Lot’ lam hong neh uh a, kongkhak a phukham zah dongin hong neh uh hi. </VERS>
            <VERSE vnumber="10"> Ahih hangin mi nihte in amau’ khut hong zan-in inn sung amau' kiangah Lot paipih uh a, kong khak uh hi. </VERS>
            <VERSE vnumber="11"> Inn kongkhak-a om mi a neu a liante amaute in a mit uh tawsak a, tua ahih ciangin kongkhak a zawt zawt hangun mu zo lo uh hi.</VERS>
            <VERSE vnumber="12"> Tua ciangin mi nihte in Lot kiangah, “Hih lai-ah tanau dang na nei hiam? Makte, tapate, tanute, ahih kei leh khua sunga nang’ mi peuhpeuh hih mun panin paikhiatpih in; </VERS>
            <VERSE vnumber="13"> bang hang hiam cih leh hih mite a kimawhsakna thu lianpi Topa’ tungah tung khin a, a susia dingin Topa in kote hong sawl khin ahih ciangin hih mun a susia ta ding ka hi uh hi,” ci uh hi. </VERS>
            <VERSE vnumber="14"> Tua ahih ciangin Lot paikhia-in a tanute a ten’pih ding a mak dingte' kiangah, “Tho un, hih mun panin paikhia un; bang hang hiam cih leh Topa in khuapi a susia ding hi ta hi,” ci hi. Ahih hangin amah a mak dingte tungah a ciamnui bang lel hi.</VERS>
            <VERSE vnumber="15"> Zingsang khua vak ciangin vantungmite in, “Khuapi dan piakna sungah kangtum kha ding na hih uh ciangin tho in la, hih lai-a om na zi leh na tanute la in,” ci-in Lot sawl hamtang uh hi. </VERS>
            <VERSE vnumber="16"> Ahih hangin amah lungka-in om lai veve hi; tua ahih ciangin, Topa in ama' tungah hehpihna nei ahih manin, mite in amah leh a zi leh a tanu nihte a khut uh tawh manin, amaute in amah paikhiatpih-in khua pua lamah koih uh hi. </VERS>
            <VERSE vnumber="17"> Amaute in a paikhiatpih khit uh ciangin, “Na nuntak nadingin tai un; nunghei kei un la, kuam sungah zong khawl kei un; note hong kangtum kha ding ahih manin mual tungah tai to un,” ci uh hi. </VERS>
            <VERSE vnumber="18"> Lot in amaute' tungah, “Hi lo hi, ka tote aw; </VERS>
            <VERSE vnumber="19"> en un, note’ muhna-ah na nasempa in maipha mu zo a, ka nuntakna nong hutna uhah migitna lianpi kei' tungah nong lak khin uh hi; ahih hangin mualtung gamla ahih manin ka tun’ ma-in siatna in kei hong pha-in ka si ding hi. </VERS>
            <VERSE vnumber="20"> En un, gal-a om khuapi tai nadingin nai a, a neu khuapi khat ahi hi. Tua lai-ah hong taisak un—a neu khat hilo ahi hiam?—tua hi leh ka suakta ding hi,” ci hi. </VERS>
            <VERSE vnumber="21"> Amah in ama' kiangah, “En in, na gensa khuapi ka lumlet loh nading, hih ngetna zong nang kong pia hi. </VERS>
            <VERSE vnumber="22"> Kinawh in la, tua lai-ah tai in; bang hang hiam cih leh tua lai-ah nang na tun’ mateng ke’n bangmah ka hih thei kei hi,” ci hi. Tua ahih ciangin tua khuapi min Zoar kici hi. </VERS>
            <VERSE vnumber="23"> Zoar-ah Lot a tun ciangin tua lai-ah ni suak khin ta hi.</VERS>
            <VERSE vnumber="24"> Tua ciangin Topa in vantung panin Sodom leh Gomorrah tungah kaat leh meikuang zusak hi; </VERS>
            <VERSE vnumber="25"> amah in tua khuapite, kuamte khempeuh, khuapite sunga mi tengte khempeuh leh leitunga a po khempeuh susia hi. </VERS>
            <VERSE vnumber="26"> Ahih hangin a nunga om Lot’ zi nunghei a, amah cikhuam suak hi. </VERS>
            <VERSE vnumber="27"> Topa mai-ah a dinnasa munah zingsang tungin Abraham va pai hi; </VERS>
            <VERSE vnumber="28"> amah in Sodom leh Gomorrah leh kuamte khempeuh lam nga sukin khuadak hi, en in, leitang khu pen meiphualpi khu bangin kahto hi.</VERS>
            <VERSE vnumber="29"> Pasian in kuam sunga khuapite a suksiat lai-in, Pasian in Abraham phawk a, amah in Lot’ ten’na khuapite a suksiat ciangin tua bang a suksiatna sung panin Lot sawlkhia a, tua bangin a piang ahi hi.</VERS>
            <VERSE vnumber="30"> Tu-in Zoar panin Lot paikhia to-in a tanu nihte tawh mual tungah teng hi, bang hang hiam cih leh Zoar-ah a ten’ ding lau hi; tua ahih ciangin a tanu nihte tawh suanghawm sung khatah teng uh hi. </VERS>
            <VERSE vnumber="31"> A u pen in a nau' tungah, “I pa teek a, leitung khempeuh ngeina bangin eite hong luppih ding pasal khat zong om lo hi. </VERS>
            <VERSE vnumber="32"> Hong pai in, i pa leenggahzu khamsak ni, i pa tawh suan-le-khak i kizopsak theih nadingin amah tawh lum khawm ni,” ci hi. </VERS>
            <VERSE vnumber="33"> Tua ahih ciangin amaute in tua nitakin a pa uh leenggahzu khamsak uh hi; a u nu pai-in a pa tawh lum hi; a tanu a lup lam hita leh a thawh lam hita leh amah in thei lo hi. </VERS>
            <VERSE vnumber="34"> A zing ciangin a u in a nau tungah, “En in, zan zan-in i pa tawh ka lum hi; tu nitakin zong amah leenggahzu khamsak ni; tua ciangin nang pai in la, i pa tawh suan-le-khak i kizopsak theih nadingin amah tawh lum khawm in,” ci hi. </VERS>
            <VERSE vnumber="35"> Tua ahih ciangin amaute in tua nitakin zong a pa uh leenggahzu khamsak uh hi; a nau pai-in amah tawh lum hi; a tanu a lup lam hita leh a thawh lam hita leh amah in thei lo hi. </VERS>
            <VERSE vnumber="36"> Tua ahih ciangin Lot’ tanute gel in a pa uh tawh ta nei uh hi. </VERS>
            <VERSE vnumber="37"> A u in tapa khat nei-in ama min Moab phuak hi; amah in tu hun-a Moab mite’ pian’na pupi ahi hi. </VERS>
            <VERSE vnumber="38"> A nau in zong tapa khat nei a, a min Ben-ammi phuak hi; amah in tu donga Ammon mite’ pian’na pupi ahi hi.</VERS>
        </CHAPTER>
        <CHAPTER cnumber="20">
            <VERSE vnumber="1"> Tua mun panin Negeb gamah Abraham paisuk a, Kadesh leh Shur kikal Gerar-ah tawl khat sung teng hi. </VERS>
            <VERSE vnumber="2"> Abraham in a zi Sarah pen, “Ka sanggamnu hi,” ci hi. Gerar kumpipa Abimelek in mi sawl-in Sarah samsak hi. </VERS>
            <VERSE vnumber="3"> Ahih hangin zan-in mang sungah Abimelek kiangah Pasian pai a, ama' kiangah, “En in, na laksa numei’ hangin nang in a si ding na hi hi; bang hang hiam cih leh amah in mi khat’ zi ahi hi,” ci hi. </VERS>
            <VERSE vnumber="4"> Tu-in Abimelek in amah zuan nai lo hi; tua ahih ciangin amah in, “Topa aw, nang in mi dikpa that ding na hi hiam? </VERS>
            <VERSE vnumber="5"> Amahmah in kei kiangah, ‘Amah in ka sanggamnu ahi hi,’ hong ci hilo ahi hiam? A numei mahmah in zong, ‘Amah in ka sanggampa ahi hi,’ hong ci hi. Tua ahih ciangin lungsim kisuang het loin a gamta ka hi a, khial ka kisa kei hi,” ci hi. </VERS>
            <VERSE vnumber="6"> Tua ciangin Pasian in mang sungah ama' kiangah, “Hi hi, lungsim kisuan’na om loin hih bangin na gamtatna thu ka thei a, kei' tungah na khialh loh nadinga hong kempa in keimah ka hi hi; tua ahih ciangin nangmah kong lawngsak kei hi. </VERS>
            <VERSE vnumber="7"> Tua ahih ciangin tu-in mipa’ zi pia kik in; bang hang hiam cih leh amah in kamsangpa khat hi a, amah in nang’ adingin thu hong ngetsak ding a, nang na nungta ding hi. Ahih hangin nang in tua numei na piak kik kei leh nang leh na neih khempeuh na sih taktak ding uh thei in,” ci hi.</VERS>
            <VERSE vnumber="8"> Tua ahih ciangin zingsangin Abimelek tho baih a, a nasemte samin hih thute khempeuh amaute' kiangah gen hi; amaute nak lau mahmah uh hi. </VERS>
            <VERSE vnumber="9"> Tua ciangin Abimelek in Abraham samin ama' kiangah, “Kote tungah bang hong bawl na hi hiam? Kei leh ka kumpigamsungah khialhna lianpi khat nong tut nadingin nang' tungah bang hong ci khialh ka hi hiam? Hih dinga kilawm lo nate kei’ tungah nong hih hi,” ci hi. </VERS>
            <VERSE vnumber="10"> Tua ciangin Abimelek in Abraham kiangah, “Hih banga na gamtat nadingin bang ngaihsun na hi hiam?” ci hi. </VERS>
            <VERSE vnumber="11"> Abraham in, “Hih lai munah Pasian zahtakna om het lo hi, ka zi’ hangin amaute in kei hong that ding hi, ci-in ngaihsun kha ka hih manin hih bangin ka gamta hi. </VERS>
            <VERSE vnumber="12"> Tua tham loin a taktakin amah in ka sanggamnu mah ahi hi, pa kikhat, nu tuam ka hi uh hi; amah ka tenpih hi. </VERS>
            <VERSE vnumber="13"> Pasian in ka pa’ inn panin hong paikhiatsak ciangin ama' kiangah, ‘Hih in kei tunga nong hih ding na migitna ahi hi: I paina peuhpeuh-ah kei pen, ka sanggampa hi,’ hong ci-in, ka ci hi,” ci hi. </VERS>
            <VERSE vnumber="14"> Tua ciangin Abimelek in tuu leh bawngtalte, pasal-sila leh numei-silate la-in Abraham pia a, ama' tungah a zi Sarah piakik hi. </VERS>
            <VERSE vnumber="15"> Abimelek in, “En in, ka leitang in na mai-ah om hi; nangmah in hoih nasakna munah teng in,” ci hi. </VERS>
            <VERSE vnumber="16"> Sarah’ kiangah, “En in, na sanggampa’ tungah ngun shekel tul khat ka pia khin hi; nang tawh a om mite khempeuh’ mai-ah nangma' dikna a kilatna ahi hi; mi khempeuh’ mai-ah nang a manin hong kibawl hi,” amah in ci hi. </VERS>
            <VERSE vnumber="17"> Tua ciangin Abraham in Pasian' tungah thungen a, Pasian in Abimelek damsak hi. Amaute in ta a neih theih nadingin a zi leh a numei-silate zong damsak hi. </VERS>
            <VERSE vnumber="18"> Bang hang hiam cih leh Topa in Abraham’ zi Sarah’ hangin Abimelek’ innkuan’ naubu khempeuh khakcipsak khin hi.</VERS>
        </CHAPTER>
        <CHAPTER cnumber="21">
            <VERSE vnumber="1"> A gensa bangin Topa in Sarah' tungah thupha pia a, a gensa bangin Sarah’ tungah Topa in hih hi. </VERS>
            <VERSE vnumber="2"> Sarah gai hi, ama' tunga Pasian in a gensa hunin a teek zawhin Abraham tawh tapa khat nei hi. </VERS>
            <VERSE vnumber="3"> Abraham in Sarah tawh a neih ama' tapa’ min Isaak phuak hi. </VERS>
            <VERSE vnumber="4"> Pasian in ama' tunga a thu piaksa bangin amah in ni giat a phak ciangin Abraham in a tapa Isaak a vun at hi. </VERS>
            <VERSE vnumber="5"> A tapa Isaak a suah ciangin Abraham kum za pha hi. </VERS>
            <VERSE vnumber="6"> Sarah in, “Pasian in kei’ adingin nuam-a nuihzak nading hong bawlsak khin hi; a za peuhmah in nuamin hong nuihpih ding uh hi,” ci hi. </VERS>
            <VERSE vnumber="7"> Amah in, “Sarah in nau nawi pia ding ci-in kua in Abraham’ tungah gen ngei ding ahi hiam? Ahi zongin a teek khitin amah tawh tapa khat ka nei hi,” ci hi.</VERS>
            <VERSE vnumber="8"> Naupang khang a, nawi tawh hong kikhen ta hi; Isaak nawi tawh a kikhen ni ciangin Abraham in pawi lianpi khat bawl hi. </VERS>
            <VERSE vnumber="9"> Ahih hangin, Abraham tawh a neih Izipt-nu Hagar’ tapa in ama' tapa Isaak a simmawh bawlna Sarah in mu hi. </VERS>
            <VERSE vnumber="10"> Tua ahih ciangin amah in Abraham’ kiangah, “Hih sila-numei a tapa tawh lawnkhia in; bang hang hiam cih leh sila-numei’ tapa in ka tapa Isaak tawh gamhluah lo ding uh hi,” ci hi. </VERS>
            <VERSE vnumber="11"> Ama' tapa’ hangin Abraham’ tungah thu nuam het lo hi. </VERS>
            <VERSE vnumber="12"> Ahih hangin Pasian in Abraham tungah, “Tangvalpa leh na sila-numei hangin lungkim loin om kei in; Sarah in nang' tunga hong gen peuhmah ama' hong gen bangin gamta in, bang hang hiam cih leh Isaak tawh na suan-le-khakte’ min kilo ding hi. </VERS>
            <VERSE vnumber="13"> Amah pen nangma' ta ahih manin, sila-numei’ tapa zong minam khat in ka bawl ding hi,” ci hi. </VERS>
            <VERSE vnumber="14"> Tua ahih ciangin zingsangin Abraham tho baihin an leh tuithawl la-in Hagar pia a, ama' liangko tungah naupang tawh suanin amah sawl khia hi. Amah pai khia a, Be-ersheba gam sungah vak kawikawi hi.</VERS>
            <VERSE vnumber="15"> Thawl sunga tui a bei ciangin amah in sawlbawk nuai khatah naupang lawn hi. </VERS>
            <VERSE vnumber="16"> Tua ciangin amah pai-in a hoih khop khat a gamla, thal lot khat tan bangah a ta nungngatin tusuk hi; bang hang hiam cih leh amah in, “Naupang’ sih hong musak kei in,” ci hi. Amah nungngatin a tut lai takin naupang in a aw sangsakin kap hi. </VERS>
            <VERSE vnumber="17"> Pasian in tangvalpa’ aw za hi; Pasian’ vantungmi in vantung panin Hagar sam a, ama kiangah, “Hagar aw, bang in hong lungkhamsak hiam? Lau kei in; bang hang hiam cih leh tangvalpa a omna mun-a a kahna awging Pasian in za hi. </VERS>
            <VERSE vnumber="18"> Ding in, tangvalpa la in la, na khut tawh kip takin len in; bang hang hiam cih leh minam lian khatin amah ka bawl ding hi,” ci hi. </VERS>
            <VERSE vnumber="19"> Tua ciangin Pasian in ama' mit haksak a, amah in tuikhuk khat mu hi; amah pai-in tui tawh tuithawl dimin tangvalpa dawnsak hi. </VERS>
            <VERSE vnumber="20"> Pasian in tangvalpa ompih a, amah khangto hi; amah gamlakah teng a, thal lot siampa khat hong suak hi. </VERS>
            <VERSE vnumber="21"> Amah Paran gamsungah teng hi; a nu in Izipt gam panin ama ading zi khat la hi.</VERS>
            <VERSE vnumber="22"> Tua hun lai takin Abimelek leh a galkap mangpa Fikol in Abraham’ kiangah, “Na’ sepna khempeuhah Pasian in nang hong ompih hi; </VERS>
            <VERSE vnumber="23"> tua ahih ciangin tu-in kei hita leh ka tate hita leh ka suan-le-khakte hita leh tungah a man lopi-in hong bawl loin, nang' tungah thuman tak tawh kong gamtat bangin keima' tung leh tawl khat na omna leitang tungah nong gamtat nadingin Pasian tawh kei tungah hong kiciam in,” ci hi. </VERS>
            <VERSE vnumber="24"> Abraham in, “Ka kiciam ding hi,” ci hi.</VERS>
            <VERSE vnumber="25"> Abimelek’ nasemte in a suhsa tuikhuk tawh kisai thu Abraham in a lungkim lohna Abimelek' kiangah a gen ciangin, </VERS>
            <VERSE vnumber="26"> Abimelek in, “Kua in hih hiam ka thei kei hi; nang nong gen kei a, keimah in tu ni dong ka za nai kei hi,” ci hi. </VERS>
            <VERSE vnumber="27"> Tua ahih ciangin Abraham in tuu leh bawngtalte la-in Abimelek pia a, tua mi nihte in thuciamna khat bawl uh hi. </VERS>
            <VERSE vnumber="28"> Abraham in a tuuhon sung panin tuu-nu-no sagih tuam koih hi. </VERS>
            <VERSE vnumber="29"> Abimelek in Abraham' kiangah, “Hih na koih tuam tuu-nu-no sagihte bang a cih nopna ahi hiam?” ci hi. </VERS>
            <VERSE vnumber="30"> Amah in, “Keimah in hih tuikhuk ka tawhna thu-ah nang in keima adingin teci na hih theih nadingin nangmah in ka khut sung panin hih tuu-nu-no sagihte na la ding hi,” ci hi. </VERS>
            <VERSE vnumber="31"> Tua ahih ciangin tua mun Be-ersheba kici hi; bang hang hiam cih leh amaute gel in tua munah thu kiciam uh hi. </VERS>
            <VERSE vnumber="32"> Tua ahih ciangin amaute in Be-ersheba-ah thuciamna khat bawl uh hi. Tua khit ciangin Abimelek leh a galkap mangpa Fikol, Filistia mite’ leitang-ah ciahkik uh hi. </VERS>
            <VERSE vnumber="33"> Abraham in Be-ersheba-ah makeng kung khat suan a, tua lai munah Tawntung Pasian, Topa’ tungah thungen hi. </VERS>
            <VERSE vnumber="34"> Filistia mite’ leitangah Abraham, sau veipi sung peemta-in om hi.</VERS>
        </CHAPTER>
        <CHAPTER cnumber="22">
            <VERSE vnumber="1"> Hih thute khit ciangin Pasian in Abraham ze-et a, ama kiangah, “Abraham!” ci hi. Amah in, “Hiah om ing,” ci hi. </VERS>
            <VERSE vnumber="2"> Amah in, “Na it, na tapa khat bek ahi Isaak, la in la Moriah gamah pai in, tua lai mun-a nang' kiangah kong gen ding mual khat tungah meihal biak piakna-in amah hong pia in,” ci hi. </VERS>
            <VERSE vnumber="3"> Tua ahih ciangin zingsangin Abraham tho baih a, a la tutphah vawhin, ama' mihingte tangval nih leh a tapa Isaak paipih hi; amah in meihal biak piak nadingin sing ek a, ama' tunga Pasian’ gen sa munah pai hi. </VERS>
            <VERSE vnumber="4"> A ni thum ni ciangin Abraham khuadak to-in a gamla-ah tua mun mu hi. </VERS>
            <VERSE vnumber="5"> Tua ciangin Abraham in a tangvalte' kiangah, “Hi lai-ah la tawh na om un; kei leh tangvalpa hua lamah pai-in ka va bia ding uh a, note kiangah ka hong paikik ding uh hi,” ci hi. </VERS>
            <VERSE vnumber="6"> Abraham in meihal biakna sing la-in a tapa Isaak’ tungah suan hi; amah in a khut sungah mei leh temta tawi hi. Tua ahih ciangin amaute gel paikhawm uh hi. </VERS>
            <VERSE vnumber="7"> Isaak in a pa Abraham kiangah, “Pa aw,” ci hi. Amah in, “Hiah om ing, ka ta,” ci hi. Amah in, “En in, mei leh sing om hi; ahih hangin meihal biakpiak nadingin tuuno koi-ah om ahi hiam?” ci hi. </VERS>
            <VERSE vnumber="8"> Abraham in, “Pasian in meihal biakpiak nadingin ama ading tuuno hong pia ding hi, ka ta aw,” ci hi. Tua ahih ciangin amaute gel paikhawm uh hi.</VERS>
            <VERSE vnumber="9"> Ama' kiangah Pasian’ gennasa mun amaute a tun’ uh ciangin, Abraham in tua lai-ah biakna tau khat bawlin, a ngei nading bangin sing koihin, a tapa x Isaak henin biakna tau tunga sing tungah amah koih hi. </VERS>
            <VERSE vnumber="10"> Tua ciangin Abraham in a tapa that dingin tem la hi. </VERS>
            <VERSE vnumber="11"> Ahih hangin Topa’ vantungmi in vantung panin, “Abraham, Abraham!” ci-in amah sam hi. Amah in, “Hiah om ing,” ci hi. </VERS>
            <VERSE vnumber="12"> Amah in, “Tangvalpa su kei in, ama' tungah bangmah hih kei in; bang hang hiam cih leh nang in Pasian na zahtakna tu-in ka thei a, na tapa, na tapa khat bek ahi, keima adingin na humcip lohna ka mu hi,” ci hi. </VERS>
            <VERSE vnumber="13"> Abraham in a lu phongto-in khuadak hi, en in, khaumang lakah a ki-a a awk tuutal khat a nungah om hi; Abraham pai-in tuutal kai a, ama tapa, tangin meihal biak piakna-in pia hi. </VERS>
            <VERSE vnumber="14"> Tua ahih ciangin Abraham in tua mun pen, tu ni dongin, “Topa’ mual tungah hong kisikh ding hi,” a kicih mah bangin, Topa in hong sikh ding, ci hi.</VERS>
            <VERSE vnumber="15"> Topa’ vantungmi in vantung panin Abraham a nih veina sam a, </VERS>
            <VERSE vnumber="16"> “Keimahmah ka kiciam hi, Topa in ci hi, bang hang hiam cih leh nang in hih thu na bawl khin a, na tapa, na tapa khat bek na humcip kei hi, </VERS>
            <VERSE vnumber="17"> nang thupha kong pia taktak ding hi, na suan-le-khakte van-a aksite leh tuipi gei-a sehnel bangin tampi ka phasak ding hi. Na suan-le-khakte in amau’ galte’ khuapite luah ding uh a, </VERS>
            <VERSE vnumber="18"> na suan-le-khakte thupha ka piak bangin, leitung minam khempeuh in thupha a ngah nadingun hong ngen ding uh hi, bang hang hiam cih leh nang in ka thu na mang hi,” ci hi. </VERS>
            <VERSE vnumber="19"> Tua ahih ciangin tangvalte’ kiangah Abraham ciahkik a, Be-ersheba-ah paikhawm uh hi; Abraham Be-ersheba-ah teng hi.</VERS>
            <VERSE vnumber="20"> Hih thute khit ciangin Abraham kiangah, “En in, Milkah in zong na sanggampa Nahor tawh tate nei hi: </VERS>
            <VERSE vnumber="21"> Uz in a u pen hi, a sanggamte in Buz, Aram’ pa Kemuel, </VERS>
            <VERSE vnumber="22"> Khesed, Hazo, Pildash, Jidlaf leh Bethuel ahi hi,” kici hi. </VERS>
            <VERSE vnumber="23"> Bethuel in Rebekah’ pa ahi hi. Milkah in Abraham’ sanggam Nahor tawh hih mihing giatte nei hi. </VERS>
            <VERSE vnumber="24"> Tua tham loin Reumah min nei a zi-neu in ta Tebah, Gaham, Tahash leh Ma-akah nei hi.</VERS>
        </CHAPTER>
        <CHAPTER cnumber="23">
            <VERSE vnumber="1"> Sarah kum za leh kum sawmnih-le-sagih nungta a, </VERS>
            <VERSE vnumber="2"> Kanaan mite’ gamsung Kiriatharba (Hebron) ah Sarah si hi. Abraham dahin kap a, a vui nading vaihawm hi. </VERS>
            <VERSE vnumber="3"> Abraham in a misi nusia-in Hit mite' kiangah va pai a, </VERS>
            <VERSE vnumber="4"> “Keimah in note’ lakah khual mi hi-in peemta ka hi hi; ka zi ka vui theih nadingin note’ lakah vuina ding mun leitang hong pia un,” ci hi. </VERS>
            <VERSE vnumber="5"> Hit mite in Abraham dawngin, </VERS>
            <VERSE vnumber="6"> “Topa aw, kote’ thu hong ngai in; nang in kote’ lakah a vanglian ulian khat na hi hi. Kote’ han na deih pen munah na zi vui in; kote kuamah in nang’ adingin a han it lo ding a, na zi vui ding hong khaktan lo ding hi,” ci uh hi. </VERS>
            <VERSE vnumber="7"> Abraham dingin tua gam mi ahi Hit mite' lamah kun hi. </VERS>
            <VERSE vnumber="8"> Amah in amaute' kiangah, “Hih gamah ka zi ka vui ding nong deih uh leh, ka thu hong ngai un, Zohar, tapa Efron in </VERS>
            <VERSE vnumber="9"> ama' neih Makpelah leihawm kei' tungah hong piak theih nadingin hong thumsak un; tua pen ama' lo nawl-ah om hi. Vuina ding munin ka neih dingin a man ding cing tak-a piakna tawh note’ muhna-ah kei' tungah amah hong piasak un,” ci hi. </VERS>
            <VERSE vnumber="10"> Tu-in Hit mite' lakah Efron tu hi; khuapi kulh kongpi-ah a hong pai Hit mite khempeuh’ zakna-ah Hit mi Efron in Abraham dawng a, </VERS>
            <VERSE vnumber="11"> “Hilo hi, ka Topa aw, hong ngai in; nang' tungah lo kong pia hi, tua sunga leihawm nang' tungah kong pia hi; ka mipihte’ muhna-ah nang' tungah kong pia hi; na misi vui in,” ci hi. </VERS>
            <VERSE vnumber="12"> Tua ciangin Abraham tua gam mite’ maiah kun hi. </VERS>
            <VERSE vnumber="13"> Tua gam mite’ zakna-ah amah in Efron’ kiangah, “Lungsim takpi tawh na cih ahih leh hong ngai in; lo man ding kong pia ding hi; tua lai-ah ka misi ka vui theih nadingin kei' tung panin a man hong sang in,” ci hi. </VERS>
            <VERSE vnumber="14"> Efron in Abraham dawngin, </VERS>
            <VERSE vnumber="15"> “Ka Topa aw, ka thu hong ngai in; leitang bek khat in ngun shekel zali man hi, nang leh kei' kikal-ah bang thudang om nawn ahi hiam? Na misi vui in,” ci hi. </VERS>
            <VERSE vnumber="16"> Efron’ cih bangin Abraham thukim hi; Abraham in Efron’ adingin, Hit mite’ zakna-ah a min lawh zah, tua hun lai tak-a sumbukte lak-a kizang a gik zah tawh kizui-in ngun shekel zali teh khia hi.</VERS>
            <VERSE vnumber="17"> Tua ahih ciangin Makpelah-a Efron’ lo, Mamre nisuahna lam-a a om, a sunga om leihawm leh a lo, leh tua mun khempeuh-a a om lo sunga singte pen </VERS>
            <VERSE vnumber="18"> khuapi kulh kongpi-ah a pai mite khempeuh' mai, Hit mite’ omna-ah Abraham’ neih dingin kipia hi. </VERS>
            <VERSE vnumber="19"> Hih bangin a kihih khit ciangin, Kanaan gamsunga om Mamre (Hebron) nisuahna lam-a a om Makpelah lo sunga leihawm sungah Abraham in a zi Sarah vui hi. </VERS>
            <VERSE vnumber="20"> Lo leh a sunga om leihawmte si vui nading munin neih dingin Abraham tungah Hit mite in pia uh hi.</VERS>
        </CHAPTER>
        <CHAPTER cnumber="24">
            <VERSE vnumber="1"> Tu-in Abraham teek a, a kum tam mahmah ta hi; Topa in na khempeuhah Abraham thupha pia hi. </VERS>
            <VERSE vnumber="2"> Abraham in ama' neih khempeuh a uk, a inn sungah a lianpen a nasempa' kiangah, “Ka phei nuai-ah na khut koih in, </VERS>
            <VERSE vnumber="3"> 3-4 nangmah in amau' lakah ka ten’na Kanaan mite’ tanute’ lak panin ka tapa’ zi ding la loin, keima' gam leh ka behte' kiangah va pai-in ka tapa Isaak zi ding na lak nadingin vantung leh leitung Pasian ahi Topa tawh nang kong kiciamsak ding hi,” a ci hi. </VERS>
            <VERSE vnumber="5"> Nasempa in ama' kiangah, “A numei in hih gamah kei hong zui nuam kei kha leh nangma' hong paikhiatna gamah na tapa ka paipih kik ding hiam?” ci hi. </VERS>
            <VERSE vnumber="6"> Abraham in ama' kiangah, “Tua lai-ah ka tapa na paipih kik loh ding thei in. </VERS>
            <VERSE vnumber="7"> Ka pa’ inn leh ka suahna leitang panin kei hong la-in, kei' kiangah thu hong genin kei' tungah hong kiciam a, ‘Na suan-le-khakte' tungah hih leitang ka pia ding hi,’ a hong ci vantung Pasian, Topa in nangma' mai-ah a vantungmi sawl ding a, tua lai mun panin nangmah in ka tapa ading zi khat na la ding hi. </VERS>
            <VERSE vnumber="8"> Ahih hangin a numei in nang hong zuih nop kei leh keima' thuciamna panin nang na suakta ding hi; bangbang hi leh tua lai-ah ka tapa na paipih kik kei ding hi,” ci hi. </VERS>
            <VERSE vnumber="9"> Tua ahih ciangin nasempa in a topa Abraham’ phei nuai-ah a khut koih a, hih thu tawh kisai-in ama' tungah kiciam hi.</VERS>
            <VERSE vnumber="10"> Tua ciangin nasempa in a topa’ kalaohte sawm la-in paikhia a, a topa' tung panin letsong hoih nono a namkim la hi; amah ding-in Mesopotamia gam Nahor’ khuapi-ah pai hi. </VERS>
            <VERSE vnumber="11"> Numeite in tui a tawi nitak hun lai takin khuapi pua lam tuikhuk gei-ah amah in a kalohte boksak hi. </VERS>
            <VERSE vnumber="12"> Amah in, “Ka topa Abraham’ Pasian, Topa aw, tu ni-in ka ma hong vangsak in, Nang' tungah thu kong ngen hi, ka topa Abraham’ tungah itna kip hong lak in. </VERS>
            <VERSE vnumber="13"> En in, tuikhuk gei-ah kei ka ding a, khuapi nungakte tuitawi dingin hong pai uh hi. </VERS>
            <VERSE vnumber="14"> Keimah in, ‘Tui ka dawn theih nadingin na beel hong ngasuk in,’ ka cih ciangin, ‘Dawn in, na kalaohte zong tui ka pia ding hi,’ hong ci nu na nasempa Isaak’ adingin na sehsa numei hisak in. Nangmah in ka topa' tungah itna kip na lahna hih thu tawh ka thei ding hi,” ci hi.</VERS>
            <VERSE vnumber="15"> Tua banga a thunget a khit ma-in, en in, Abraham’ sanggampa Nahor leh a zi Milkah tawh a neih a tapa Bethuel’ tanu Rebekah a liangko tungah a tuibeel pua-in hong paikhia hi. </VERS>
            <VERSE vnumber="16"> Tua nu pen kuamah tawh a lumkhawm nai lo, nungak, a ngaihbaang mahmah khat ahi hi. Amah tuikhuk-ah paisukin a beel dim a, hong paito hi. </VERS>
            <VERSE vnumber="17"> Tua ciangin amah dawntuah dingin nasempa tai a, “Dawn ding tui tawm khat na beel sung panin hong pia dih in,” ci hi. </VERS>
            <VERSE vnumber="18"> Amah in, ‘Dawn in, ka topa aw,” ci hi; tua nu in a khut tungah a beel niamsuksakin amah dawnsak hi. </VERS>
            <VERSE vnumber="19"> Amah in tua mipa' tui a dawnsak khit ciangin, “Amaute in a kham matengun na kalaohte ading zong tui kong tawisak ding hi,” ci hi. </VERS>
            <VERSE vnumber="20"> Tua ahih ciangin amah in tuikuang sungah a tui bung pak a, tui tawi dingin tui khuk-ah tai-in a kalaohte khempeuh adingin tui tawi hi. </VERS>
            <VERSE vnumber="21"> Topa in ama' khualzinna ma vangsak ding hiam vangsak lo ding hiam cih theih dingin mipa in dap takin tua nu en hi.</VERS>
            <VERSE vnumber="22"> Kalaohte in tui a dawn khit ciangin mipa in shekel lang a gik kham nakbah khat leh shekel sawm a gik kham tau nih tua nu’ khut adingin la a, </VERS>
            <VERSE vnumber="23"> “Kua’ tanu na hi hiam hong gen in. Na pa’ innah kote’ giah nading a awng ding hiam?” ci hi. </VERS>
            <VERSE vnumber="24"> Tua nu in ama' kiangah, “Nahor leh a zi Milkah’ tapa Bethuel’ tanu ka hi hi,” ci hi. </VERS>
            <VERSE vnumber="25"> Amah in, “Buhkung leh gan-an a kicing ka nei uh a, giah nading mun zong ka nei uh hi,” ci thuah lai hi. </VERS>
            <VERSE vnumber="26"> Mipa in a lu kunin Topa bia a, </VERS>
            <VERSE vnumber="27"> “Ka topa’ tungah a itna kip leh a thumanna a pelh lo, ka topa Abraham’ Pasian, Topa in thupha ngah ta hen. Kei ka hih leh, ka topa’ behte’ inn zuatna lampi-ah Topa in hong paipih hi,” ci hi.</VERS>
            <VERSE vnumber="28"> Tua ciangin nungaknu a innah tai-in hih thute khempeuh a innkuanpihte' tungah gen hi. </VERS>
            <VERSE vnumber="29"> Rebekah in Laban min nei sanggam pasal khat nei hi; Laban zong tuikhuk-a mipa' kiangah tai hi. </VERS>
            <VERSE vnumber="30"> Amah in nakbah leh a sanggamnu’ khut tunga taute a muh ciang leh, “Mipa in kei tungah hih bangin hong gen,” ci-a a sanggamnu Rebekah’ kam gen a zak ciangin, mipa' kiangah amah pai hi; en in, tuikhuk-a kalaohte' kiangah amah na ding hi. </VERS>
            <VERSE vnumber="31"> Amah in, “Hong pai in, Topa’ thupha piakpa aw; bang hangin a pua-ah ding na hi hiam? Bang hang hiam cih leh inn leh kalaohte’ ading mun ka bawl khin zo hi,” ci hi. </VERS>
            <VERSE vnumber="32"> Tua ahih ciangin mipa inn sungah hong pai hi; Laban in kalaoh vante suah a, kalaohte adingin buhkung leh gan-an pia a, amah leh a kikholhpih mite’ khe sil nadingin tui pia hi. </VERS>
            <VERSE vnumber="33"> Tua ciangin nek dingin a mai-ah an kilui hi; ahih hangin amah in, “Ka thu ka gen khit matengin an ka ne kei ding hi,” ci hi, Amah in, “Gen in,” ci hi.</VERS>
            <VERSE vnumber="34"> Tua ahih ciangin amah in, “Keimah in Abraham’ nasem ka hi hi. </VERS>
            <VERSE vnumber="35"> Topa in ka topa nakpi takin thupha pia a, amah a lian mahmah suak khin hi; amah in ama tungah tuuhon, bawnghon, ngun leh kham, pasal-nasem leh numei-nasem, kalaoh leh late pia khin hi. </VERS>
            <VERSE vnumber="36"> Ka topa’ zi Sarah in a teek khitin ka topa tawh tapa khat nei hi; amah in a neihsa khempeuh ama' tungah pia hi. </VERS>
            <VERSE vnumber="37"> Ka topa in kei hong kiciamsak a, ‘Nangmah in amau’ gamah ka ten’na Kanaan x numeite' lak panin ka tapa’ zi ding la loin; </VERS>
            <VERSE vnumber="38"> ka pa’ inn leh ka behte' kiangah pai-in ka tapa’ ading zi khat na la ding hi,’ hong cisak hi. </VERS>
            <VERSE vnumber="39"> Keimah in ka topa' kiangah, ‘A numei in kei hong zui nuam kei kha leh,’ ka ci hi. </VERS>
            <VERSE vnumber="40"> Ahih hangin amah in kei' tungah, ‘A thu ka man’ Topa in nang tawh a vantungmi hong sawlin na lampi hong vangsak ding hi; nang in ka behte leh ka pa’ inn panin ka tapa’ ading zi khat na la ding hi; </VERS>
            <VERSE vnumber="41"> ka behte' kiangah na pai ciangin ka thuciamna panin nang na suakta ding hi; amaute in nang hong piak kei leh ka thuciamna panin nang na suakta ding hi,’ hong ci hi.</VERS>
            <VERSE vnumber="42"> “'Tu ni-in tuikhuk-ah pai-in, "Ka topa Abraham’ Pasian, Topa aw, tu-a ka paina lampi nong van’ sak ding leh, </VERS>
            <VERSE vnumber="43"> en in, tuikhuk gei-ah kei ka ding hi; tui tawi dinga hong paikhia nungak' tungah, 'Na beel panin tui dawn ding tawm khat hong pia in,' ka cih ciangin, </VERS>
            <VERSE vnumber="44"> 'Dawn in, na kalaohte’ ading zong kong tawisak ding hi,' hong ci nu pen, ka topa’ tapa’ adingin Topa in a sehsa numei hisak in," ka ci hi.</VERS>
            <VERSE vnumber="45"> “Ka lungsim sungah thu ka nget khit ma-in, en in, a liangko tungah a tui beel pua-in Rebekah hong paikhia hi; amah tui khuk-ah paisukin tuitawi hi. Keimah in ama' kiangah, ‘Tui hong dawnsak in,’ ka ci hi. </VERS>
            <VERSE vnumber="46"> Amah in a liangko panin a beel hong khia-suk pahin, ‘Dawn in, na kalohte zong tui ka dawnsak ding hi,’ hong ci hi. Tua ahih ciangin keimah in ka dawn a, amah in kalaohte zong tui pia hi. </VERS>
            <VERSE vnumber="47"> Tua ciangin, ‘Kua’ tanu na hi hiam?’ ci-in amah ka dong hi. Amah in, ‘Nahor leh a zi Milkah’ tapa Bethuel, tanu ka hi hi,’ hong ci hi. Tua ahih ciangin a nak tungah nakbah ka batsak a, a khut tungah taute ka butsak hi. </VERS>
            <VERSE vnumber="48"> Tua ciangin ka lu kunin Topa ka bia a, a tapa’ adingin ka topa’ behpa’ tanu la dingin lampi man-ah kei a hong paipih, ka topa Abraham’ Pasian, Topa ka phat hi. </VERS>
            <VERSE vnumber="49"> Tua ahih ciangin tu-in, tak lamah ahi zongin vei lamah ahi zongin ka kihei theih nadingin ka topa' tungah hoih tak leh thuman takin na gamtat ding uh leh hong gen un; tua ahih kei leh zong hong gen un,” ci hi.</VERS>
            <VERSE vnumber="50"> Tua ciangin Laban leh Bethuel in dawng a, “Hih pen Topa’ kiang panin hong pai ahi hi; a sia ahi zongin a pha ahi zongin nang' tungah kong gen thei kei uh hi, </VERS>
            <VERSE vnumber="51"> En in, Rebekah na mai-ah om hi, amah la in la pai un, Topa’ gensa bangin na topa’ tapa’ zi hisak un,” ci uh hi.</VERS>
            <VERSE vnumber="52"> Abraham’ nasempa in amau’ kammalte a zak ciangin Topa’ mai lei lakah kun suk hi. </VERS>
            <VERSE vnumber="53"> Nasempa in ngun leh kham kizepnate leh puante hong suahkhia-in Rebekah pia hi; a sanggampa leh a nu zong a manpha kizepnate pia hi. </VERS>
            <VERSE vnumber="54"> Amah leh amah tawh a omkhawmte in ne-in dawnin, tua lai-ah tua zan giak uh hi. Amaute zingsangin a thawh uh ciangin amah in, “Ka topa' kiangah hong ciahsak kik un,” ci hi. </VERS>
            <VERSE vnumber="55"> A sanggampa leh a nu in,” A tawm penin ni sawm bang, ko tawh numei hong omsak lai in; tua khit ciangin amah hong pai thei ding hi,” ci uh hi. </VERS>
            <VERSE vnumber="56"> Ahih hangin amah in amaute' kiangah, “Topa in ka lampi ma-vangsak khin ahih nungsang kei hong zekaisak nawn kei un; ka topa' kiangah ka ciah theih nadingin hong paisak un,” ci hi. </VERS>
            <VERSE vnumber="57"> Amaute in, “A numei sam-in amah i dong ding hi,” ci uh hi. </VERS>
            <VERSE vnumber="58"> Amaute in Rebekah sam uh a, ama' kiangah, “Hih mipa tawh na pai ding hiam?” ci uh hi. Amah in, “Ka pai ding hi,” ci hi. </VERS>
            <VERSE vnumber="59"> Tua ahih ciangin amaute in a sanggamnu uh Rebekah leh a cingnu, Abraham’ nasempa leh a mihingte ciah khiasak uh hi. </VERS>
            <VERSE vnumber="60"> Amaute in Rebekah thupha pia-in ama' kiangah, “Kote’ sanggamnu aw, a tul-tul a then-thente’ nu hi ta in; na suan-le-khakte in amau a mudahte’ khuapite luah ta uh hen!” ci uh hi. </VERS>
            <VERSE vnumber="61"> Tua ciangin Rebekah leh a numeite dingin, kalaohte' tungah tuangin mipa zui uh hi; tua ahih manin nasempa in Rebekah la-in a pai nading lam-ah pai hi.</VERS>
            <VERSE vnumber="62"> Tua kikalin, Isaak, Be-erlahairoi panin hong pai-in Negeb gamah na teng hi. </VERS>
            <VERSE vnumber="63"> Isaak in thu a lungngai dingin nitakin gam lakah paikhia hi; amah in a lu sangsakin khuadak hi, en in, kalaohte hong pai hi. </VERS>
            <VERSE vnumber="64"> Rebekah in a lu sangsakin Isaak a muh ciangin, kalaoh tung panin amah kumin, </VERS>
            <VERSE vnumber="65"> nasempa' kiangah, “Hua lai-a mipa, eite hong dawn dinga gam lak-a hong pai kua ahi hiam?” ci hi. Nasempa in, “Ka topa hi,” ci hi. Tua ahih ciangin amah in a kikhuhna puan la-in kikhuh hi. </VERS>
            <VERSE vnumber="66"> Nasempa in Isaak' kiangah a gamtatnasa khempeuh gen hi. </VERS>
            <VERSE vnumber="67"> Tua ciangin Isaak in a nu Sarah’ puanbuk sungah tua nu paipihin, Rebekah la a, amah pen a zi suak hi; amah in tua nu it hi. Tua ahih ciangin a nu’ sih khit ciangin Isaak in hehnepna ngah hi.</VERS>
        </CHAPTER>
        <CHAPTER cnumber="25">
            <VERSE vnumber="1"> Abraham in Keturah min nei zi dang khat la hi. </VERS>
            <VERSE vnumber="2"> Amah in tua nu tawh ta Zimran, Jokshan, Medan, Midian, Ishbak leh Shuah nei hi. </VERS>
            <VERSE vnumber="3"> Jokshan in Sheba leh Dedan’ pa ahi hi. Dedan’ tate in Asshurim, Letushim leh Leummim ahi hi. </VERS>
            <VERSE vnumber="4"> Midian’ tate in Efah, Efer, Hanok, Abida, leh Elda-ah ahi hi. Hihte khempeuh in Keturah’ suan-le-khakte ahi hi. </VERS>
            <VERSE vnumber="5"> Abraham in a neih khempeuh Isaak pia hi. </VERS>
            <VERSE vnumber="6"> Ahih hangin Abraham in a zi-neu tawh a tate' tungah letsong pia a, ama' nuntak lai mahin nisuahna gam lamah ama' tapa Isaak kiang panin amaute sawlkhia hi.</VERS>
            <VERSE vnumber="7"> Abraham, kum za leh kum sawm-sagih-le-nga a phak ciangin, </VERS>
            <VERSE vnumber="8"> a nunung pen ama' hu sang a, a teek, kum tampi a pha, a khangham-in si a, ama' mite tawh kivui khawm hi. </VERS>
            <VERSE vnumber="9"> 9-10 Ama' tapate Isaak leh Ishmael in, Abraham in Hit mite' tung pan-a a lei lo, Mamre nisuahna lam-a om, Hit mi Zohar’ tapa Efron’ lo sung, Makpelah leihawm sungah amah vui uh hi. Tua lai mun-ah a zi Sarah tawh Abraham kivui hi. </VERS>
            <VERSE vnumber="11"> Abraham’ sih khit ciangin Pasian in a tapa Isaak thupha pia hi. Be-erlahairoi-ah Isaak teng hi.</VERS>
            <VERSE vnumber="12"> Hihte in, Abraham in Sarah’ numei-sila ahi, Izipt mi Hagar tawh a neih, Abraham’ tapa Ishmael’ suan-le-khakte' tangthu ahi hi. </VERS>
            <VERSE vnumber="13"> Hihte in a suahna tawh kizui-in Ishmael’ tate’ min ahi hi; Ishmael’ ta upa in Nebaioth ahi hi; tua ciangin Kedar, Adbe-el, Mibsam, </VERS>
            <VERSE vnumber="14"> Mishma, Dumah, Massa, </VERS>
            <VERSE vnumber="15"> Haddad, Tema, Jetur, Nafith leh Kademah ahi hi. </VERS>
            <VERSE vnumber="16"> Hihte in a khua, a phual, a beh-in ulian sawn-le-nihte ahi Ishmael’ tate leh amaute’ min ahi hi. </VERS>
            <VERSE vnumber="17"> (Ishmael, kum za leh kum sawmthum-le-sagih a phak ciangin a nunung pen ama' hu sangin si a, a behte tawh kivui khawm hi.) </VERS>
            <VERSE vnumber="18"> Amaute Izipt nisuahna, Assiri lam Havilah panin Shur dongah teng uh hi; ama sanggamte khempeuh panin amah tuam ten’ hi.</VERS>
            <VERSE vnumber="19"> Hihte in Abraham’ tapa Isaak’ suan-le-khakte tangthu ahi hi. Abraham in Isaak’ pa hi a, </VERS>
            <VERSE vnumber="20"> Aram mi Laban’ Sanggamnu, Paddanaram gam-a Aram mi Bethuel’ tanu Rebekah zi-in a lak lai-in Isaak kum sawmli pha hi. </VERS>
            <VERSE vnumber="21"> Isaak in Topa’ tungah a zi adingin thungen hi, bang hang hiam cih leh amah ciing hi; Topa in ama' thungetna pia a, a zi Rebekah gai hi. </VERS>
            <VERSE vnumber="22"> Ama' sungah a naute kilaigawp hi; amah in, ‘Hih bang ahih leh bang hangin nungta se ka hi hiam?” ci hi. Tua ahih ciangin Topa’ kiangah thu kan dingin amah pai hi. </VERS>
            <VERSE vnumber="23"> Topa in ama kiangah, “Na gil sungah minam nih om hi, Nang’ sung pan a suak mihing nihte kikhen ding hi; khat in a dang khat sangin hatzaw ding hi, a u-zaw in a nauzaw’na sem ding hi,” ci hi.</VERS>
            <VERSE vnumber="24"> Ama' suah ni hun a tun’ ciangin, en in, a gil sungah tapeeng om hi. </VERS>
            <VERSE vnumber="25"> A masa pen a san-in hong suak a, a pumpi khempeuh mul a nei puan tawh kibang hi; tua ahih ciangin ama' min Esau phuak uh hi. </VERS>
            <VERSE vnumber="26"> Tua khit ciangin a sanggampa hong suakkhia a, ama' khut in Esau’ khetul len hi; tua ahih ciangin ama' min Jakob kiphuak hi. Amau’ suah ciangin Isaak kum sawmguk pha hi.</VERS>
            <VERSE vnumber="27"> Tua naupangte a khan’ ciangin, Esau in gamsung mi sabet siam khat hi a, Jakob in puanbuk sunga a teng a cingkam khat ahi hi. </VERS>
            <VERSE vnumber="28"> Isaak in Esau it hi, bang hang hiam cih leh amah in ama' sa matsa ne hi; ahih hangin Rebekah in Jakob it hi.</VERS>
            <VERSE vnumber="29"> Khat vei Jakob in meh huan hi, Esau gamlak panin hong ciahin phukhong vei hi. </VERS>
            <VERSE vnumber="30"> Esau in Jakob kiangah, “Tua meh san tawm khat hong nesak in, bang hang hiam cih leh phukhong vei ing!” ci hi. (Tua ahih ciangin ama' min Edom kici hi.) </VERS>
            <VERSE vnumber="31"> Jakob in, “Na innluahza hong pia lecin, tua meh kong pia ding hi,” ci hi. </VERS>
            <VERSE vnumber="32"> Esau in, “A si ding ka hi ta hi; kei’ adingin innluahza bang-a kimang ahi hiam?” ci hi. </VERS>
            <VERSE vnumber="33"> Jakob in, “Kei' tungah hong kiciam masa in,” ci hi. Tua ahih ciangin ama' tungah amah kiciamin, Jakob' tungah a innluahza zuak hi. </VERS>
            <VERSE vnumber="34"> Tua ciangin Jakob in an leh bemeh Esau pia hi, amah in ne-in dawn a, dingin a pai nadingah pai hi. Tua ahih manin Esau in a innluahza tua bang ciang bekin ngaihsun hi.</VERS>
        </CHAPTER>
        <CHAPTER cnumber="26">
            <VERSE vnumber="1">Abraham’ hun lai-a kialpi ban-ah, tu-in gamsungah kialpi tung hi. Filistia mite’ kumpipa Abimelek omna Gerar-ah Isaak pai hi. </VERS>
            <VERSE vnumber="2"> Ama' tungah Topa kilang a, “Izipt-ah paisuk kei in;kong gen ding leitangah teng in. </VERS>
            <VERSE vnumber="3"> Hih leitang-ah tawl khat om in, nang tawh kong omkhawm ding a, thupha kong pia ding hi; bang hang hiam cih leh nang leh na suan-le-khakte' tungah hih leitangte kong pia ding a, na pa Abraham’ tungah ka thuciam ka tungsak ding hi. </VERS>
            <VERSE vnumber="4"> Na suan-le-khakte van-a aksi bangin tampi ka phasak ding a, na suan-le-khakte' tungah hih leitang khempeuh ka pia ding hi; na suan-le-khakte thupha ka piak bangin leitung minam khempeuh in thupha a ngah nadingun hong ngen ding uh hi: </VERS>
            <VERSE vnumber="5"> Bang hang hiam cih leh Abraham in ka thu mangin, ka sawlna, ka thupiakna, ka ngeina kip leh ka thu zui hi,” ci hi.</VERS>
            <VERSE vnumber="6"> Tua ahih ciangin Gerar-ah Isaak teng hi. </VERS>
            <VERSE vnumber="7"> Tua mun a mite in ama' zi tawh kisai thu a dot uh ciangin amah in, “Ka sanggamnu hi,” ci hi; bang hang hiam cih leh, “Rebekah’ hangin tua mun mite in hong that kha ding ahih ciangin,” ci-in ngaihsun ahih manin, “Ka zi,” a cih ding lau hi; bang hang hiam cih leh amah ngaihbaang hi. </VERS>
            <VERSE vnumber="8"> Tua lai-ah amah sau veipi a om khit ciangin, Filistia mite’ kumpipa Abimelek kongvangneu panin khuadak a, Isaak in a zi Rebekah a noh laitak mu kha hi. </VERS>
            <VERSE vnumber="9"> Tua ahih ciangin Abimelek in Isaak samin, “En in, amah na zi hi; tua ahih ciangin bangci-in nang in, ‘Amah ka sanggamnu hi,’ ci thei na hi hiam? ci hi. Isaak in ama' kiangah, “Ama hangin si kha ding ka hih ciangin,’ ci-in ngaihsun ka hihna hang hi,” ci hi. </VERS>
            <VERSE vnumber="10"> Abimelek in, “Ko’ tungah bang ci-a hih bang hong hih na hi hiam? Mite khatpeuh peuh na zi tawh lum khawm pak thei ding a, kote’ tungah mawhna hong tun’na hi ding hi,” ci hi. </VERS>
            <VERSE vnumber="11"> Tua ahih ciangin Abimelek in mi khempeuh thu zasak a, “Hih mipa ahi zongin a zi ahi zongin a su-kha peuhmah kithat ding hi,” ci hi.</VERS>
            <VERSE vnumber="12"> Isaak in tua leitangah khai tuh a, tua kum mahin a zah zakhat la hi. Topa in amah thupha pia a, </VERS>
            <VERSE vnumber="13"> tua mipa a hau suakin, a hau mahmah a suah matengin ngah behbeh hi. </VERS>
            <VERSE vnumber="14"> Amah in tuuhon leh bawnghon, innkuan mi tampi nei a, Filistia mite in amah eng uh hi. </VERS>
            <VERSE vnumber="15"> (Ama' pa Abraham’ hun lai-a a pa’ nasemte in a tawh tuikhuk khempeuh tu-in Filistia mite in hucipin lei vuk uh hi.) </VERS>
            <VERSE vnumber="16"> Abimelek in Isaak’ kiangah, “Kote’ kiang panin paikhia in; bang hang hiam cih leh kote sangin nang na vanglian zaw hi,” ci hi.</VERS>
            <VERSE vnumber="17"> Tua ahih ciangin tua mun panin Isaak paikhia a, Gerar kuam sungah phual satin tua mun-ah teng hi. </VERS>
            <VERSE vnumber="18"> Isaak in a pa Abraham’ hun lai-a a kitosa tuikhukte to kik hi; bang hang hiam cih leh Abraham’ sih khit ciangin Filistia mite in tuate vukcip uh hi; amah in a pa’ phuahsa minte mah phuak hi. </VERS>
            <VERSE vnumber="19"> Ahih hangin Isaak’ nasemte in tua kuam sung to-in tuikhuk a muh uh ciangin, </VERS>
            <VERSE vnumber="20"> Gerar gancingte leh Isaak’ gancingte kitawng uh a, “Tui, ko aa hi,” ci uh hi. Tua ahih ciangin amah in tua tuikhuk Esek ci-in min phuak hi, bang hang hiam cih leh amaute leh amah kitawng uh hi. </VERS>
            <VERSE vnumber="21"> Tua ciangin amaute in tuikhuk dang khat to uh a, tua tungtang-ah zong amaute kitawng uh hi; tua ahih ciangin amah in tua pen Sitnah ci-in min phuak hi. </VERS>
            <VERSE vnumber="22"> Tua mun panin amah kiin-in tuikhuk dang khat to hi, tua tungtangah amaute kitawng lo uh hi; tua ahih ciangin amah in a min Rehboth ci-in phuak hi, “Bang hang hiam cih leh tu-in Topa in eite’ adingin omna hong bawlsak khin a, eite hih gamah i pung ding hi,” ci hi.</VERS>
            <VERSE vnumber="23"> Tua lai mun panin amah Be-ersheba-ah paito hi. </VERS>
            <VERSE vnumber="24"> Tua zan mahin ama' tungah Topa kilang a, “Keimah in na pa Abraham’ Pasian ka hi hi; lau kei in, bang hang hiam cih leh ka nasempa Abraham’ huhau-in nang tawh kong om a, nang leh na suan-le-khakte thupha hong pia-in kong pungsak ding hi,” ci hi. </VERS>
            <VERSE vnumber="25"> Tua ahih ciangin amah in tua lai mun-ah biakna tau khat lamin Topa' tungah thungen a, tua munah a puanbuk lam hi. Tua lai-ah Isaak’ nasemte in tuikhuk khat to uh hi.</VERS>
            <VERSE vnumber="26"> Tua ciangin Isaak' kiangah Gerar panin Abimelek, amah thu lamlakpa Ahuzzath leh a galkap mangpa Fikol tawh pai hi. </VERS>
            <VERSE vnumber="27"> Isaak in amaute' kiangah, “Note in kei hong mudahin note' kiang panin hong hawlkhia na hih uh ciangin bang hangin kei' kiangah hong hawh na hi uh hiam?” ci hi. </VERS>
            <VERSE vnumber="28"> 28-29 Amaute in, “Nang tawh Topa a omna tel takin ka mu uh hi; tua ahih ciangin, kote in nang hong sukha loin, nang' tungah bangmah hong hih loin, a hoihin gamta-in lungnuam takin kong sawlkhiat mah bangun kote' tungah nang in siatna nong bawl loh nadingin nang leh kote' kikal-ah kiciamna khat om hen la,nang tawh thuciamna khat bawl ni, a ci hi ung. Nang in tu-in Topa’ thupha piak na hi hi,” ci uh hi. </VERS>
            <VERSE vnumber="30"> Tua ahih ciangin amah in amaute’ adingin pawi khat bawl a, amaute in ne-in dawn uh hi. </VERS>
            <VERSE vnumber="31"> Zingsangin amaute thobaih uh a, khat leh khat kiciamna bawl uh hi; Isaak in amaute a lampi ding uhah kha a, ama' kiang panin amaute lungnuam takin pai khia uh hi. </VERS>
            <VERSE vnumber="32"> Tua ni mahin Isaak’ nasemte hong pai-in amau’ tawhsa tuikhuk thu ama' kiangah hong gen uh a, ama' kiangah, “Tui ka mu zo uh hi,” ci uh hi. </VERS>
            <VERSE vnumber="33"> Amah in tua pen Shibah ci-in min phuak hi; tua ahih ciangin tua khuapi min pen tu ni dongin Be-ersheba kici hi.</VERS>
            <VERSE vnumber="34"> Esau kum sawmli a phak ciangin, Hit mi Be-eri’ tanu Judith leh Hit mi Elon’ tanu Basemath zi-in la hi; </VERS>
            <VERSE vnumber="35"> amaute in Isaak leh Rebekah’ nuntakna haksasak uh hi.</VERS>
        </CHAPTER>
        <CHAPTER cnumber="27">
            <VERSE vnumber="1">Isaak teek-in a mitte mang-in khua a muh theih loh ciangin a tapa upa zaw Esau samin ama' kiangah, “Ka tapa aw,” ci hi; amah in dawngin, “Hiah om ing,” ci hi. </VERS>
            <VERSE vnumber="2"> Amah in, “En in, kei ka teek hi; ka sih ni ding hun ka thei kei hi. </VERS>
            <VERSE vnumber="3"> Tua ahih ciangin tu-in, na hiamte ahi na thallawng leh na thal la in la, gam lakah pai-in kei adingin sa va beng in, </VERS>
            <VERSE vnumber="4"> ka sih ma-in nang thupha kong piak theih nadingin kei’ duh bangin an lim hong bawl in la, ka nek dingin hong paipih in,” ci hi.</VERS>
            <VERSE vnumber="5"> Isaak in a tapa Esau a hopih lai takin Rebekah in na ngai sim hi. Sa beng-in a ciahpih dingin Esau gam lakah a kuan ciangin, </VERS>
            <VERSE vnumber="6"> Rebekah in a tapa Jakob kiangah, “Na sanggampa Esau tungah na pa’ thugen ka za a, </VERS>
            <VERSE vnumber="7"> ‘Ka sih ma-in Topa’ mai-ah nang thupha kong piak theih nadingin ka nek dingin sa matsa hong paipih in la, kei’ adingin an lim hong bawl in,’ ci hi. </VERS>
            <VERSE vnumber="8"> Tua ahih ciangin tu-in ka ta aw, kong thupiak bangin ka thu hong mang in. </VERS>
            <VERSE vnumber="9"> Ama' duh bangin na pa adingin an lim ka bawl theih nadingin keelhon lakah va pai in la, keelno a hoih nih hong paipih in; </VERS>
            <VERSE vnumber="10"> a sih ma-in amah in nang thupha hong piak theih nadingin nek dingin na pa' kiangah, na va paipih ding hi,” ci hi. </VERS>
            <VERSE vnumber="11"> Ahih hangin Jakob in a nu Rebekah' kiangah, “En in, ka sanggampa Esau in mul nei mi hi a, keimah in ci neel mi ka hi hi. </VERS>
            <VERSE vnumber="12"> Ka pa in kei hong lawng kha leh, amah ka khemna hong thei ding a, kei' tungah thupha hi loin samsiatna hong tung zawsop ding hi,” ci hi. </VERS>
            <VERSE vnumber="13"> A nu in ama' kiangah, “Nangma' thuak ding samsiatna kei' tungah hong tung ta hen, ka ta aw; ka thu hong mang peuh in la, pai-in tuate kei' kiangahhong puak in,’ ci hi. </VERS>
            <VERSE vnumber="14"> Tua ahih ciangin amah pai-in tuate va la-in a nu' kiangah paipih hi; a pa’ duh bangin a nu in an lim bawl hi. </VERS>
            <VERSE vnumber="15"> Tua ciangin Rebekah in inn-a a kep, ama' ta upa zaw Esau’ puan hoih pente la-in, a ta nauzaw Jakob silhsak hi; </VERS>
            <VERSE vnumber="16"> amah in keelnote’ vun ama' khut tung leh a neelna mun a ngawng san-ah silhsak hi; </VERS>
            <VERSE vnumber="17"> amah in a bawlsa meh lim leh an a tapa Jakob pia hi.</VERS>
            <VERSE vnumber="18"> Tua ahih ciangin a pa kiangah amah pai a, “Ka pa aw,” ci hi; amah in “Hiah om ing; ka ta aw, kua na hi hiam?” ci hi. </VERS>
            <VERSE vnumber="19"> Jakob in a pa' kiangah, “Keimah in na ta upa Esau ka hi hi. Nong gen bangin ka hih khin hi; kei thupha nong piak theih nadingin tu-in tu to in la ka sa matsa ne in,” ci hi. </VERS>
            <VERSE vnumber="20"> Ahih hangin Isaak in a tapa' kiangah, “Ka ta aw, bang ci-a hong hici manlan’ pak na hi hiam?” ci hi. Amah in dawngin, “Topa nangma' Pasian in kei hong tuahphasak hi,” ci hi. Tua ciangin Isaak in Jakob' kiangah, </VERS>
            <VERSE vnumber="21"> “Ka ta aw, nang in ka ta Esau taktak na hi hiam, na hi kei hiam kong lawn’ theih nadingin ka nai-ah hong pai in,” ci hi. </VERS>
            <VERSE vnumber="22"> Tua ciangin a pa Isaak' kiangah Jakob pai a, amah in lawngin, “A aw in Jakob’ aw hi, ahih hangin a khutte in Esau’ khut hi,” ci hi. </VERS>
            <VERSE vnumber="23"> A khutte in a sanggampa Esau’ khut bangin mul nei ahih manin amah in thei lo hi; tua ahih ciangin amah in thupha pia hi. </VERS>
            <VERSE vnumber="24"> Amah in, “Ka ta Esau taktak na hi hiam?” ci hi. Amah in dawngin, “Ka hi hi,” ci hi. </VERS>
            <VERSE vnumber="25"> Tua ciangin amah in, “Ka tapa’ sa matsa ne-in nang thupha kong piak theih nadingin ka kiangah hong paipih in,” ci hi. Tua ahih ciangin amah in a kiangah paipih-in, amah in ne hi; amah in leenggahzu paipih-in, amah in dawn hi. </VERS>
            <VERSE vnumber="26"> Tua ciangin a pa Isaak in ama' kiangah, “Ka kiangah hong pai in la hong nam in, ka ta aw,” ci hi. </VERS>
            <VERSE vnumber="27"> Tua ahih ciangin amah a nai-ah pai-in a pa nam hi; amah in a puan gimnamte nam a, amah thupha pia-in, “En in, ka tapa’ gimnam in Topa in thupha a piak-sa gam lak gimnam tawh kibang!</VERS>
            <VERSE vnumber="28"> Pasian in na tungah vantung daitui hong pia hen la, na lote hoihsak ta hen. An leh leenggahzu tampi hong pia ta hen.</VERS>
            <VERSE vnumber="29"> Mite in nangma' na hong sem hen la, minamte na mai-ah hong kun ta uh hen. Na sanggamte' tungah topa hi in la, na sanggamte’ suan-le-khakte, na mai-ah hong kun uh hen. Nang hong samsia peuhmah in samsiatna ngah hen la, nang thupha hong pia peuhmah in thupha ngah ta hen!” ci hi.</VERS>
            <VERSE vnumber="30"> Isaak in Jakob a thupha piak a man khit, a pa Isaak' omna panin Jakob a paikhiat khit phetin, a sa betna panin a sanggampa Esau hong tung hi. </VERS>
            <VERSE vnumber="31"> Amah in zong an lim bawlin a pa’ kiangah hong paipih hi. Amah in a pa’ kiangah, “Nang in kei thupha nong piak theih nadingin na tapa’ sa matsa ne dingin ka pa tho in,” ci hi. </VERS>
            <VERSE vnumber="32"> A pa Isaak in ama kiangah, “Kua na hi hiam?” ci hi. Amah in dawngin, “Keimah in na tapa, a suak masa Esau ka hi hi,” ci hi. </VERS>
            <VERSE vnumber="33"> Tua ciangin Isaak nakpi takin liingin, “Tua ahih leh, nang’ hong pai ma-in sa matsa hong paipihin, a vekin ka nek khit phetin, amah thupha ka piakpa kua ahi hiam?—hi hi, amah in thupha ngah ding hi,” ci hi. </VERS>
            <VERSE vnumber="34"> Esau in a pa’ kammalte a zak ciangin nakpi takin, nasia takin amah kiko khia a, a pa' kiangah, “Kei thupha hong pia in, kei zong, aw ka pa!” ci hi. </VERS>
            <VERSE vnumber="35"> Ahih hangin amah in, “Na sanggampa in khemna tawh hong pai-in amah in na thupha lakhia khin ta hi,” ci hi. </VERS>
            <VERSE vnumber="36"> Esau in, “Amah Jakob kici mah hilo ahi hiam? Amah in kei nih vei hong suankhia khin hi. Amah in ka innluahza hong sut hi; en in, tu-in amah in ka thupha hong sut leuleu hi,” ci hi. Tua ciangin amah in, “Kei adingin thupha siit lo na hi hiam?” ci hi. </VERS>
            <VERSE vnumber="37"> Isaak in Esau dawngin, “En in, amah nangma' topa-in, ka bawl khin a, a sanggamte khempeuh ama' tungah nasem-in ka pia khin a, an leh leenggahzu tawh amah ka hingsak hi. Tua ahih ciangin ka ta aw, nang’ adingin bang hih thei nawn ding ka hi hiam?” ci hi. </VERS>
            <VERSE vnumber="38"> Esau in a pa' kiangah, “Pa aw, thupha khat beek nei lo na hi hiam? Kei thupha hong pia in, kei zong, ka pa aw,” ci hi. Tua ciangin Esau a kap hi.</VERS>
            <VERSE vnumber="39"> Tua ciangin a pa Isaak in: “En in, leitung pan-a piang an leh leenggahzu na nei kei ding a, na lo adingin vantung pan vandaituite na ngah kei ding hi.</VERS>
            <VERSE vnumber="40"> Na namsau tawh nang na nungta ding a, na sanggampa’ na na sem ding hi; ahih hangin nangmah in na langpan’ ciangin na ngawng panin ama' hakkol na sutan ding hi,” ci hi.</VERS>
            <VERSE vnumber="41"> A pa in amah thupha pia khin ahih amnin tua thupha hangin tu-in Esau in Jakob mudah a, Esau in “Ka pa’ sihna hangin dah nading hun hong nai ta hi; tua khit ciangin ka sanggampa Jakob ka that ding hi,” ci-in ngaihsun hi. </VERS>
            <VERSE vnumber="42"> Ahih hangin a ta upa zaw Esau’ ngimna, Rebekah tungah kigen hi; tua ahih ciangin amah in a ta nauzaw Jakob sam a, ama' kiangah, “En in, na sanggampa Esau in nangmah thah ding vaihawmna tawh amah kihehnem hi. </VERS>
            <VERSE vnumber="43"> Tua ahih ciangin tu-in ka ta aw, ka thu hong mang in; Haran-a ka sanggampa Laban' kiangah va tai in la, </VERS>
            <VERSE vnumber="44"> na sanggampa’ hehna a bei mateng tua lai-ah amah tawh tawl khat sung va om in; </VERS>
            <VERSE vnumber="45"> na sanggampa’ sinsona a daih mateng, ama tunga na gamtatna a mangngilh mateng va om in; tua ciangin mi hong sawlin hih lai munah nang kong lasak ding hi. Bang hangin note gel tawh ni khat thu-in kei kikhen ding ka hi hiam?” ci hi.</VERS>
            <VERSE vnumber="46"> Tua ciangin Rebekah in Isaak kiangah, “Esau’ zi Hit numeite’ hangin ka lunggim a, ka cimtak hi. Jakob in hih gam numeite khat ahi, Hit numeite khat ten’pih leh kei adingin bang nuntak tham nawn ding ahi hiam?” ci hi.</VERS>
        </CHAPTER>
        <CHAPTER cnumber="28">
            <VERSE vnumber="1"> Tua ciangin Isaak in Jakob samin amah thupha pia-in thuhilh a, “Nang in Kanaan numeite na ten’pih kei ding hi. </VERS>
            <VERSE vnumber="2"> Ding in la, na nu’ pa Bethuel’ inn, Paddan-aram-ah pai in; tua lai munah na nu’ sanggampa Laban’ tanute khat na zi dingin la in. </VERS>
            <VERSE vnumber="3"> Nang in mi honpi khat na suah theih nadingin Vanglian Pasian in nang thupha hong pia-in hong pungsakin, tampi hong phasak hen. </VERS>
            <VERSE vnumber="4"> Pasian in Abraham’ tunga a piak, tawl khat sung na omna leitang na neih theih nadingin nang leh na suan-le-khakte' tungah amah in Abraham’ thupha hong pia ta hen!” ci hi. </VERS>
            <VERSE vnumber="5"> Tua ahih ciangin Isaak in Jakob sawlkhia hi; Jakob leh Esau’ nu Rebekah’ sanggampa, Aram mi Bethuel’ tapa Laban’ omna Paddan-aram-ah amah pai hi.</VERS>
            <VERSE vnumber="6"> Isaak in Jakob thupha pia-in, zi la dingin Paddan-aram-ah sawl a, thupha a piak kawmin amah thuhilhin, “Kanaan numeite na ten’pih kei ding hi,” a cihna leh, </VERS>
            <VERSE vnumber="7"> Jakob in a nu leh a pa’ thu mangin Paddan-aram-ah a paina thu tu-in Esau in thei hi. </VERS>
            <VERSE vnumber="8"> Tua ahih ciangin Kanaan numeite in a pa Isaak lungkimsak lo cih Esau in a theih ciangin, </VERS>
            <VERSE vnumber="9"> Ishmael kiangah Esau pai-in, ama' zi neihsa banah, Nebaioth’ sanggamnu, Abraham’ tapa Isahmael’ tanu Mahalath zi-in la hi.</VERS>
            <VERSE vnumber="10"> Jakob in Be-ersheba khua nusia-in, Haran lamah pai hi. </VERS>
            <VERSE vnumber="11"> Amah mun khat tungin, ni tum khin ahih manin tua lai-ah tua zan giak hi. Tua mun-a suangte khat la-in, amah in lukhamin zang a, ihmu dingin tua munah lum suk hi. </VERS>
            <VERSE vnumber="12"> Amah in mang man a, leitungah kahlei khat kiphutin, kahlei dawn in van ban hi; en in, Pasian’ vantungmite tua kahlei tungah kahto-in kumsuk uh hi. </VERS>
            <VERSE vnumber="13"> En in, tua tung san-ah Topa ding a, “Keimah in na pa Abraham’ Pasian leh Isaak’ Pasian, Topa ka hi hi; nang leh na suan-le-khakte' tungah tu-a na lupna leitang kong pia ding hi; </VERS>
            <VERSE vnumber="14"> na suan-le-khakte lei lak leivui bang ding a, nitumna lam leh nisuahna lam, leilu lam leh leitaw lamah na kizelthang ding uh hi; nang leh na suan-le-khakte thupha kong piak bangin leitung innkuan khempeuh in thupha a ngah nadingun hong ngen ding uh hi. </VERS>
            <VERSE vnumber="15"> En in, keimah in nang tawh omin na paina peuhah kong kem ding a, hih leitangah nang kong paipih kik ding hi; bang hang hiam cih leh nang' tunga kong gensa thute ka hih khit matengin nang kong nusia kei ding hi,” ci hi. </VERS>
            <VERSE vnumber="16"> Tua ciangin a ihmutna panin Jakob khanglo a, “Hih lai munah Topa om taktak hi; keimah in tua thu ka thei kei hi,” ci hi. </VERS>
            <VERSE vnumber="17"> Amah lau a, “Hih mun bangzahin lamdang! Hih in Pasian’ inn lo a dang hilo a, hih in vantung kongpi ahi hi," a ci hi.</VERS>
            <VERSE vnumber="18"> Tua ahih ciangin zingsangin Jakob tho baih a, amah in lukham-a a zat suang la-in khuam-in phut a, a tungah sathau sung hi. </VERS>
            <VERSE vnumber="19"> Amah in tua mun Beth-el ci hi; ahih hangin a masa-in tua khuamin pen Luz ahi hi. </VERS>
            <VERSE vnumber="20"> Tua ciangin Jakob in thuciamna khat bawlin, “Pasian in kei tawh hong om khop a, hih ka paina lampi-ah kei hong kep a, nek ding an leh silh ding puan hong piak a, </VERS>
            <VERSE vnumber="21"> lungnuam takin ka pa’ innah ka ciahkik leh, Topa in keima' Pasian hi ding a, </VERS>
            <VERSE vnumber="22"> khuam ka phuhsa hih suang in Pasian’ inn hi ding hi; keima' tungah nangmah in nong piak khempeuh seh-sawm-suah-seh-khat nang' tungah kong pia ding hi,” ci hi.</VERS>
        </CHAPTER>
        <CHAPTER cnumber="29">
            <VERSE vnumber="1"> Tua ciangin Jakob in a khualzinna zom a, nisuahna lam mite’ gam tung hi. </VERS>
            <VERSE vnumber="2"> A khuadak leh gam lakah tuikhuk khat mu hi, en in, tua gei-ah tuuhon thum lum hi; bang hang hiam cih leh tua tuikhuk panin tuuhonte tui kipia hi. Tuikhuk gong-a suang lian hi, </VERS>
            <VERSE vnumber="3"> tua lai munah tuuhonte khempeuh a kikaihkhop khit ciangin, tuucingte in tuikhuk kong panin suang khukkhia uh a, tuute tui pia-in, tuikhuk kong ama' omna ngei-ah suang koih kik uh hi.</VERS>
            <VERSE vnumber="4"> Jakob in amaute' kiangah, “Sanggamte aw, koi pan-a hong pai na hi uh hiam?” ci hi. Amaute in, “Haran pan hi ung,” ci hi. </VERS>
            <VERSE vnumber="5"> Amah in amaute' kiangah, “Nahor’ tapa Laban na thei uh hiam?” ci hi. Amaute in, “Thei mah ung,” ci hi. </VERS>
            <VERSE vnumber="6"> Amah in amaute' kiangah, “Amah a cidam hiam?” ci hi. Amaute in, “Dam hi; en in, a tanu Rachael zong tuu tawh hong pai!” ci uh hi. </VERS>
            <VERSE vnumber="7"> Amah in, “En un, ni sang lai hi, gan kaihkhop hun hi lo hi; tuute tui pia un la, pai-in an nesak un,” ci hi. </VERS>
            <VERSE vnumber="8"> Ahih hangin amaute in, “Tuute kikaikhawm a, tuikhuk gong panin suang a kikhuk mateng ka hih thei kei uh hi; tua ciangin tuute tui ka pia thei pan uh hi,” ci uh hi.</VERS>
            <VERSE vnumber="9"> Amah in amaute tawh a kiho lai takin a pa’ tuute tawh Rachel hong tung hi; bang hang hiam cih leh amah in tuate kem hi. </VERS>
            <VERSE vnumber="10"> Tu-in Jakob in a nu’ sanggampa Laban’ tanu Rachel leh a nu' sanggampa Laban’ tuute a muh ciangin, Jakob paito-in tuikhuk gong panin suang khukkhia a, a nu’ sanggampa Laban’ tuuhonte tui pia hi. </VERS>
            <VERSE vnumber="11"> Tua ciangin Jakob in Rachel nam a, a gingin kapkhia hi. </VERS>
            <VERSE vnumber="12"> Jakob in Rachel’ kiangah amah in a pa’ behte hi a, amah in Rebekah’ tapa a hihna kigen hi; tua ciangin Rachel tai-in a pa’ kiangah gen hi.</VERS>
            <VERSE vnumber="13"> Laban in a sanggamnu’ tapa Jakob’ thu a zak ciangin amah dawn dingin hong tai a, amah kawi-in nam a, a innah ciahpih hi. Jakob in Laban’ tungah hih thute khempeuh gen a, </VERS>
            <VERSE vnumber="14"> Laban in ama' kiangah, “Nang in keima si keima sa na hi takpi hi,” ci hi. Tua hi a, amah tawh kha khat om hi.</VERS>
            <VERSE vnumber="15"> Tua ciangin Laban in Jakob kiangah, “Nang in keimah' beh na hih ciangin, man nei lopi-in kei’ na hong sem ding na hi hiam? Hong gen in, na thaman ding bang hi ding hiam?” a ci hi. </VERS>
            <VERSE vnumber="16"> Tu-in Laban in tanu nih nei hi; a u-zaw min Leah hi a, a nauzaw’ min Rachel ahi hi. </VERS>
            <VERSE vnumber="17"> Leah’ mit-hah neem a, ahih hangin Rachel mel hoih-in deihhuai hi. </VERS>
            <VERSE vnumber="18"> Jakob in Rachel ngai hi; amah in, “Na tanu a nauzaw Rachel thalawh nadingin nangma' na kum sagih kong sem ding hi,” ci hi. </VERS>
            <VERSE vnumber="19"> Laban in, “Mi dang' tungah amah ka piak ding sangin nang' tungah amah kong piak ding hoih zaw hi; kei tawh om in,” ci hi. </VERS>
            <VERSE vnumber="20"> Tua ahih ciangin Jakob in Rachel ngah nadingin kum sagih na sem a, amah a itna hangin tua hunte ni tawmno khat tawh kibang sa hi.</VERS>
            <VERSE vnumber="21"> Tua ciangin Jakob in Laban' kiangah, “Ka hun cingta ahih ciangin amah tawh ka lupkhawm theih nadingin ka zi hong pia in,” ci hi. </VERS>
            <VERSE vnumber="22"> Tua ahih ciangin Laban in tua mun-a mi khempeuh kaikhawmin pawi khat bawl hi. </VERS>
            <VERSE vnumber="23"> Ahih hangin a nitak ciangin amah in a tanu Leah la-in Jakob' kiangah paipih hi; amah in tua nu luppih hi. </VERS>
            <VERSE vnumber="24"> (Laban in ama' numei-nasem Zilpah a tanu Leah tungah a numei-nasem dingin pia hi.) </VERS>
            <VERSE vnumber="25"> A zingsang ciangin, en in, Leah na hi mawk hi; Jakob in Laban’ kiangah, “Kei' tungah bang hong bawl na hi hiam? Rachel ngah nadingin na na hong sem hilo ka hi hiam? Tua ahih leh bang hangin kei hong khem na hi hiam?” ci hi. </VERS>
            <VERSE vnumber="26"> Laban in, “A u’ ma-in a nauzaw piak ding ko’ gamah kizang lo hi. </VERS>
            <VERSE vnumber="27"> Hih nu’ adingin nipi khat sung pawi beisak phot in la, a dang kum sagih ka na nong sepsak thaman-in a khat pen zong kong pia ding uh hi,” ci hi. </VERS>
            <VERSE vnumber="28"> Tua mah bangin Jakob gamta a, tua nu’ pawi hun sung beisak phot hi; tua ciangin Laban in a tanu Rachel a zi dingin pia hi. </VERS>
            <VERSE vnumber="29"> (Laban in ama' numei-nasem Bilhah a tanu Rachel' tungah a numei-nasem dingin pia hi.) </VERS>
            <VERSE vnumber="30"> Tua ahih ciangin Jakob in Rachel zong luppih a, amah in Leah sangin Rachel it zaw hi; Laban’ na a dang kum sagih sung sem hi.</VERS>
            <VERSE vnumber="31"> Topa in Leah a kimuhdahna a theih ciangin, amah in a naubu hon’ sak hi; ahih hangin Rachel ciing hi. </VERS>
            <VERSE vnumber="32"> Leah gai-in tapa khat nei a, amah in a min Reuben ci hi; bang hang hiam cih leh amah in, “Topa in ka thuakna hong en zo hi; tu-in ka pasal in kei hong it taktak ding hi,” ci hi. </VERS>
            <VERSE vnumber="33"> Amah gai kikin tapa khat nei a, amah in, “Keimah hong kimuhdahna thu Topa in za khin ahih manin, amah in hih tapa zong hong pia hi,” ci hi; amah in a min Simeon ci hi. </VERS>
            <VERSE vnumber="34"> Amah gai leuleu-in tapa khat nei a, “Amah tawh tapa thum nei ta ka hih manin tu-in ka pasal in kei hong pawl ding hi,” ci hi; tua ahih ciangin ama' min Levi kici hi. </VERS>
            <VERSE vnumber="35"> Amah gai leuleu-in tapa khat nei a, “Tu hunin Topa ka phat ding hi,” ci hi; tua ahih ciangin amah in a min Judah phuak hi; tua ciangin ta neih tawp hi.</VERS>
        </CHAPTER>
        <CHAPTER cnumber="30">
            <VERSE vnumber="1"> Rachel in Jakob tawh ta a neih lohna a kimuh ciangin, amah in a sanggamnu eng hi; amah in Jakob' kiangah, “Ta hong pia in, tua ahih kei leh si ning!” ci hi. </VERS>
            <VERSE vnumber="2"> Rachel’ tungah Jakob heh mahmah a, amah in, “Nang' tungah ta hong pia lo Pasian’ munah om ka hi hiam?” ci hi. </VERS>
            <VERSE vnumber="3"> Tua ciangin amah in, “Hih lai-ah ka numei-nasem Bilhah om hi; ka khuk tungah ka tawi ding ta hong neih nading, leh ama sung panin suan-le-khak ka neih theih nadingin amah tawh lumkhawm in,” ci hi. </VERS>
            <VERSE vnumber="4"> Tua ahih ciangin a numei-nasem Bilhahtungah zi-in pia hi; Jakob in tua nu luppih hi. </VERS>
            <VERSE vnumber="5"> Bilhah gai-in Jakob tawh tapa khat nei hi. </VERS>
            <VERSE vnumber="6"> Tua ciangin Rachel in, “Pasian in kei' tungah thu hong khen zo a, amah in ka aw zong za zo-in tapa khat hong pia hi,” ci hi; tua ahih ciangin amah in a min Dan phuak hi. </VERS>
            <VERSE vnumber="7"> Rachel’ numei-nasem Bilhah gai kikin Jakob tawh a nihna tapa nei hi. </VERS>
            <VERSE vnumber="8"> Tua ciangin Rachel in, “Nakpi tak-a hanciamna tawh ka sanggamnu ka zo hi,” ci hi; tua ahih ciangin ama in Naftali phuak hi.</VERS>
            <VERSE vnumber="9"> Leah in ta neih a tawp lam a kimuh ciangin, amah in a numei-nasem Zilpah la-in Jakob tungah zi-in pia hi. </VERS>
            <VERSE vnumber="10"> Tua ciangin Leah’ numei-nasem Zilpah’ in Jakob tawh tapa khat nei hi, </VERS>
            <VERSE vnumber="11"> Leah in, “Kaam pha!” ci hi; tua ahih ciangin ama' min Gad phuak hi. </VERS>
            <VERSE vnumber="12"> Leah’ numei-nasem Zilpah in Jakob tawh a nihna tapa nei hi. </VERS>
            <VERSE vnumber="13"> Leah in, “Kei lungdam ing! Bang hang hiam cih leh numeite in kei a lungdam hong ci ding hi,” ci hi; tua ahih ciangin ama min' Asher phuak hi.</VERS>
            <VERSE vnumber="14"> Mangbuh lak hun lai takin Reuben pai-in gam lakah zawl-ai kungte va mu a, tuate a nu Leah’ kiangah ciahpih hi. Tua ciangin Rachel in Leah’ kiangah, “Na tapa’ zawl-aikungte kimkhat kei hong pia in, hong thum ing,” ci hi. </VERS>
            <VERSE vnumber="15"> Ahih hangin Leah in, “Ka pasal nong suh thuneu sa na hi hiam? Ka tapa’ zawl-ai kungte zong hong sut lai ding na hi hiam?” ci hi. Rachel in, “Tua ahih leh na tapa’ zawl-ai man dingin tu zan-in amah in nang tawh hong lumkhawm thei ding hi,” ci hi. </VERS>
            <VERSE vnumber="16"> Nitakin lo panin Jakob hong ciah ciangin, amah dawn dingin Leah paikhia a, “Kei kiangah hong lum in; bang hang hiam cih leh ka tapa’ zawl-ai kungte tawh nang kong cial zo hi,” ci hi. Tua ahih ciangin tua zan amah tawh lum khawm hi. </VERS>
            <VERSE vnumber="17"> Pasian in Leah thu ngai a, amah gai-in Jakob tawh tapa a ngana nei hi. </VERS>
            <VERSE vnumber="18"> Leah in, “Ka pasal' tungah ka numei-nasem pia ka hih manin Pasian in ka thacial hong pia hi,” ci hi; tua ahih ciangin ama' min Issakhar phuak hi. </VERS>
            <VERSE vnumber="19"> Leah gai kik a, Jakob tawh a gukna tapa nei hi. </VERS>
            <VERSE vnumber="20"> Tua ciangin Leah in, “Pasian in mo-ken hoih kei hong guan hi; tu-in ka pasal in kei hong pahtawi ding hi, bang hang hiam cih leh amah tawh tapa guk ka nei khin hi,” ci hi; tua ahih ciangin ama' min Zebulun phuak hi. </VERS>
            <VERSE vnumber="21"> Tua khit ciangin amah in tanu khat nei a, a min Dinah phuak hi. </VERS>
            <VERSE vnumber="22"> Tua ciangin Pasian in Rachel phawk a, Pasian in ama' thu ngai-in a naubu hon’sak hi. </VERS>
            <VERSE vnumber="23"> Amah gai-in tapa khata nei a, “Pasian in kei hong kikona teng lakhia khin ta hi,” ci hi; </VERS>
            <VERSE vnumber="24"> amah in a min Josef phuak a, “Topa in tapa khat hong pia beh hen!” ci hi.</VERS>
            <VERSE vnumber="25"> Rachel in Josef a neih khit ciangin Jakob in Laban' kiangah, “Keima' inn leh ka gamah ka ciah theih nadingin kei hong sawl in. </VERS>
            <VERSE vnumber="26"> Nang' tunga kong thalawhsa ka zite leh ka tate hong pia in la, hong paisak in; bang hang hiam cih leh nangma' na kong sepsaksa na thei hi,” ci hi. </VERS>
            <VERSE vnumber="27"> Ahih hangin Laban in ama' kiangah, “Na maipha ka ngah leh hehpihna tawh om dih in. Topa in nangma' hangin kei thupha hong piakna ka thei hi; </VERS>
            <VERSE vnumber="28"> na thamante a min hong lo in la, nang kong pia ding hi,” ci hi. </VERS>
            <VERSE vnumber="29"> Jakob in ama' kiangah, “Nangma' na kong sepsak khitna leh keima' kep sungin na ganhingte tampi a phakna nangmahmah in na thei hi. </VERS>
            <VERSE vnumber="30"> Bang hang hiam cih leh kei hong pai ma-in nang in tawm bek na nei a, tu-in tampi takin khang hi; ka kiheina peuhah Topa in nang thupha hong pia hi. Ahih hangin tu-in keima' innkuan ading cik ciangin ke’n vaihawm ding ka hi hiam?” ci hi. </VERS>
            <VERSE vnumber="31"> Amah in, “Nang bang hong pia ding ka hi hiam?” ci hi. Jakob in, “Bangmah nong pia kei ding hi; hih bangin nong hih nak leh na tuuhonte vak kikin ka kem ding hi: </VERS>
            <VERSE vnumber="32"> tu ni-in na tuuhonte khempeuh lakah hong paisak in la, tua sung panin tuu a puang leh a gial khempeuh leh tuuno a vom khempeuh leh keel lak panin a gial leh a puang khempeuh hong khen khiasak in; tuate in keima thaman hi ding hi. </VERS>
            <VERSE vnumber="33"> Tua ahih ciangin nang' tung pan-a ka thaman en dinga nong pai ciangin ka thumanna in kei adingin hong kinung latsak ding hi. Keel lakah a puang lo leh a gial lo khempeuh leh tuuno lakah a vom lo khempeuh, kei' kiangah a kimuh zenzen leh, guk-in kiseh pah ding hi,” ci hi. </VERS>
            <VERSE vnumber="34"> Laban in, “Hoih hi! Na cihsa bangin hisak in,” ci hi. </VERS>
            <VERSE vnumber="35"> Ahih hangin Laban in tua ni-in keeltal a dung gial leh a bem gialte, keelpi a puang leh a gialte, a tungah a kang mun a om khempeuh leh tuuno a vom khempeuh lakhia-in, ama' tapate’ kep dingin tuate koih hi; </VERS>
            <VERSE vnumber="36"> Jakob kiang panin ni thum paina a gamlapi-ah tuute paipih hi. Jakob in Laban’ tuuhon a om lai teng an vak hi.</VERS>
            <VERSE vnumber="37"> Tua ciangin Jakob in poplar kung, almond kung leh hiangpa kungte' tung pan ciangkhut ding a thak satin la a, a ciangkhutte a kang mun a om dingin kheh a, a ciangkang kaangte kidawksak hi. </VERS>
            <VERSE vnumber="38"> Amah in a khehsa ciangkangte tui luang, tui piakna tuikuang, tuuhonte tui dawn dinga hong paina mun, tuuhonte' mai-ah koih hi. Amaute nisa nuai-ah om-in tuidawn dingin hong pai uh ciangin a nu leh a pa omkhawm uh ahih manin, </VERS>
            <VERSE vnumber="39"> tuuhonte tua ciangkangte' mai-ah omkhawm uh a, tua ahih ciangin tuuhonte in a dung gial, a puang leh a gial tuuno ta nei uh hi. </VERS>
            <VERSE vnumber="40"> Jakob in tuunote khenkhia a, tuuhon a dung gialte leh Laban’ tuuhon sunga a vom khempeuhte’ kimai ngatsak hi; amah in ama aa honte a tuamin koih khia-in, Laban’ tuuhonte tawh koihkhawm lo hi. </VERS>
            <VERSE vnumber="41"> Tuuhon sung panin a thahatzawte a huk ciangin, amaute tua ciangkangte lakah a gai theih nadingin Jakob in tuuhonte’ mit mai, tui luang sungah a ciangkangte koih hi, </VERS>
            <VERSE vnumber="42"> ahih hangin tuuhon a gina lote’ mai-ah tua ciangkangte koih lo hi; tua ahih ciangin a gina lo zawte Laban’ aa hi a, a thahat zawte Jakob’ aa ahi hi. </VERS>
            <VERSE vnumber="43"> Tua ahih ciangin a hauhna nakpi takin khang a, tuuhon lianpi, numei-nasem, kalaoh leh late nei hi.</VERS>
        </CHAPTER>
        <CHAPTER cnumber="31">
            <VERS vnumber="1"> Laban’ tapate in, “Jakob in i pa’ aa khempeuh la khin hi; i pa’ neihsa tung panin amah in hih hauhna ngah hi,” a cihna tu-in Jakob in za hi. </VERS>
            <VERS vnumber="2"> Laban in nidang bangin maipha tawh amah a don lohna Jakob in mu hi. </VERS>
            <VERS vnumber="3"> Tua ciangin Topa in Jakob' kiangah, “Na pate leh na behte’ gamah ciahkik in, keimah in nang tawh kong om ding hi,” ci hi. </VERS>
            <VERS vnumber="4"> Tua ahih ciangin Jakob in mi sawlin ama' tuuhon a omna gam lakah Rachel leh Leah samsak a, </VERS>
            <VERS vnumber="5"> amaute' kiangah, “Na pa un nidang bangin maipha tawh kei hong don lohna ka mu hi. Ahih hangin ka pa’ Pasian in kei tawh om hi. </VERS>
            <VERS vnumber="6"> Ka tha neih khempeuh tawh na pa’ na ka sepna na thei uh hi; </VERS>
            <VERS vnumber="7"> ahi zongin na pa un kei hong khemin, ka thaman sawm vei khel khin a, ahih hangin kei hong gimsak ding Pasian in amah phal lo hi. </VERS>
            <VERS vnumber="8"> Amah in, ‘A gialte na thaman hi ding hi,’ ci leh tua ciangin tuuhon khempeuh in a gial ta nei hi; amah in, ‘A dung gialte na thaman hi ding hi,’ ci leh tua ciangin tuuhon khempeuh in a dung gial ta nei hi. </VERS>
            <VERS vnumber="9"> Tua ahih ciangin Pasian in na pa’ ganhing khempeuh lakhia-in tuate keima' tungah hong pia zo hi. </VERS>
            <VERS vnumber="10"> Ganhonte ta nei dingin a kikholh hunin ka khuadak to a, a honte tunga a diang keeltal khempeuh dung gial, bem gial, puangin a omna ka mangin ka mu hi. </VERS>
            <VERS vnumber="11"> Tua ciangin Pasian’ vantungmi in ka mang sungah, ‘Jakob,’ hong ci a, ke’n ‘Hiah om ing!’ ka ci hi. </VERS>
            <VERS vnumber="12"> Amah in, ‘Khuadak to in la en in, a honte tunga a diang keelte khempeuh dung gial, bem gial-in puang uh hi; bang hang hiam cih leh Laban in nang' tunga hong bawlna ka mu khin hi. </VERS>
            <VERS vnumber="13"> Keimah in nang in khuam khat sathau nuhin kei' tungah thuciamna nong bawlna mun Beth-el Pasian ka hi hi. Tu-in tho in la, hih gam panin paikhia-in, na suahna gam-ah ciahkik in,’ hong ci hi,” ci hi. </VERS>
            <VERS vnumber="14"> Tua ciangin Rachel leh Leah in amah dawngin, “I pa’ inn sungah ei tanh ding ahi a, ei luah ding ahi zongin om ahi hiam? </VERS>
            <VERS vnumber="15"> Amah in eite gamdang mi bangin hong ngaihsun hilo ahi hiam? Bang hang hiam cih leh amah in eite hong zuak khin a, eite adinga hong kipia sum amah in zang mang khin hi. </VERS>
            <VERS vnumber="16"> I pa’ tung panin Pasian in a lakkhiatsa neihsa khempeuh eite leh i tate’ aa ahi hi; tua ahih ciangin tu- in, nang' tunga Pasian’ hong cih peuhpeuh hih in,” ci uh hi.</VERS>
            <VERS vnumber="17"> Tua ahih ciangin Jakob ding-in a tapate leh a zite kalaohte' tungah tuangsak hi; </VERS>
            <VERS vnumber="18"> amah in a ganhing khempeuh, a ngahsa khempeuh, Paddanaram gamsunga a ngah ama neihsa ganhing khempeuh, a pa Isaak’ omna Kanaan gamah pai dingin hawl khia hi. </VERS>
            <VERS vnumber="19"> Laban a tuu mul met dingin pai khia a, Rachel in a pa’ inn sung pasiante gu hi. </VERS>
            <VERS vnumber="20"> Jakob in Aram mi Laban khem a, tai ding a sawmna amah in gen lo hi. </VERS>
            <VERS vnumber="21"> Amah a neihsa khempeuh tawh tai-in, Eufrates gun kantan a, Gilead gam mualtung lam ma-nawh hi.</VERS>
            <VERS vnumber="22"> Jakob tai hi, ci-in a ni thum ni-in Laban’ tungah a kigen ciangin, </VERS>
            <VERS vnumber="23"> amah in a behte zawnin ni sagih sung amah delh a, Gilead gam mualtungah amah pha dekdek uh hi. </VERS>
            <VERS vnumber="24"> Ahih hangin Aram mi Laban' kiangah zan-in mang sungah Pasian hong pai a, ama' kiangah, Jakob' tungah a pha hita leh a sia hita leh kam khat beek na pau loh nadingin kidawm in,” ci hi.</VERS>
            <VERS vnumber="25"> Tua ciangin Laban in Jakob pha hi. Tu-in Jakob in Gilead mualtung gamah a puanbuk lam a, Laban leh a behte in Gilead gam mual tungah phual sat uh hi, </VERS>
            <VERS vnumber="26"> Laban in Jakob' kiangah, “Nang bangci tat na hi hiam? Kei hong khemin, gal mat bangin ka tanute bang hangin paikhiatpih na hi hiam? </VERS>
            <VERS vnumber="27"> Bang hangin tai simin kei hong khem a, hong gen lo na hi hiam? Tua ci kei lecin, lungdamna leh lasakna, khuang leh laiza tawh kong kha ding hi. </VERS>
            <VERS vnumber="28"> Bang hangin ka tapate leh ka tanute mangpha khakna hong namsak lo na hi hiam? Tu-in na hai gamtat khin hi. </VERS>
            <VERS vnumber="29"> Nang kong siatsak ding keima' thu ahi hi; ahih hangin na pa’ Pasian in zan zan-in kei' kiangah thu hong gen a, ‘Jakob' tungah a pha hita leh a sia hita leh na gen ding kidawm in,’ hong ci hi. </VERS>
            <VERS vnumber="30"> Tu-in nang in na pa’ inn nakpi takin lunggulh na hih manin na paikhia khin ta hi, ahih hangin bang hangin ka pasiante gu na hi hiam?” ci hi. </VERS>
            <VERS vnumber="31"> Jakob in Laban dawngin, “Kei' kiang panin na tanute thakhat thu-in nong suh khak ding ka launa hang ahi hi. </VERS>
            <VERS vnumber="32"> Na pasiante na muhna mi peuhpeuh nungta lo ding hi. I behte’ muhna-ah nang aa ahi, kei' neih a om leh kawkkhia in la, la in,” ci hi. Tu-in Rachel in tuate a na guk lam Jakob in thei kha lo hi.</VERS>
            <VERS vnumber="33"> Tua ahih ciangin Laban in Jakob’ puanbuk, Leah’ puanbuk, numei-nasem nihte’ puanbuk sungah pai a, ahih hangin amah in tuate mu lo hi. Leah’ puanbuk panin amah paikhia a, Rachel’ puanbuk sungah lut hi. </VERS>
            <VERS vnumber="34"> Tu-in Rachel in innsung pasiante la khin a, kalaoh tutphah sungah koihin, tuate' tungah tu hi. Laban in puanbuk sung teng khempeuh zawt a, ahih hangin tuate mu lo hi. </VERS>
            <VERS vnumber="35"> Amah in a pa' kiangah, “Nang' mai-ah hong ding thei lo ka hih manin ka topa heh kei in, bang hang hiam cih leh numei ngeina ka nei hi,” ci hi. Tua ahih ciangin amah in mun dang khempeuh zong a, ahih hangin inn sung pasiante mu lo hi.</VERS>
            <VERS vnumber="36"> Tua ciangin Jakob a heh suak a, Laban mawhsak hi; Jakob in Laban' kiangah, “Ka mawhna bang ahi hiam? Nasia tak-a kei nong delh nadingin ka khialhna bang ahi hiam? </VERS>
            <VERS vnumber="37"> Ka na khempeuh na zawt kim khit hangin na innsung nate khempeuh bang mu na hi hiam? Eite gel' kikal-ah amaute in a khen theih nadingin keima' behte leh nangma' behte' mai-ah koih khia in. </VERS>
            <VERS vnumber="38"> Hih kum sawmnih sung nang tawh ka om khin hi; na tuupi leh na keelpite ta-tolh nai lo a, na tuuhonte' sung pan tuutalte ka ne kei hi. </VERS>
            <VERS vnumber="39"> Gamlak ganhingte’ balzante nang' kiangah kong puak kei hi; tua supna keimahmah in ka thuak hi; sun-a kigu hita leh zan-a kigu hita leh kei nong lohsak hi. </VERS>
            <VERS vnumber="40"> Keimah in tua bang ka hi hi; sun-in a sa in hong kang a, zan-in a vot in hong tawp a, ka ihmu ngei kei hi. </VERS>
            <VERS vnumber="41"> Hih kum sawmnih sung na inn sungah kong om khin hi; na tanu nihte kum sawm-le-li sung kong thalawh a, na tuuhonte kum guk sung kong thalawh a, nangmah in ka thaman sawm vei na kheel hi. </VERS>
            <VERS vnumber="42"> Ka pa’ Pasian, Abraham’ Pasian leh Isaak’ Zahtakpa in kei hong ompih lo hi leh, tu-in nangmah in khuthawm guakin kei nong sawlkhia taktak ding hi. Pasian in ka thuakna leh ka khutte’ nasepna mu a, zan zan-in nang hong thuhilh hi,” ci hi.</VERS>
            <VERS vnumber="43"> Tua ciangin Laban in dawngin Jakob kiangah, “Tanute in keima' tanu hi, naupangte in keima' naupang hi, tuuhonte in keima' tuuhon hi, na muh khempeuh keima aa ahi hi. Ahih hangin tu ni-in hih ka tanute hita leh amau' sung pan-a piang naupangte' tung hita leh ke’n bang hihsak thei ding ka hi hiam? </VERS>
            <VERS vnumber="44"> Tu-in hong pai in, nang leh kei in thuciamna khat bawl ni; nang leh kei’ kikal-ah teci hisak ni,” ci hi. </VERS>
            <VERS vnumber="45"> Tua ahih ciangin Jakob in suang khat la-in khuamin phut hi. </VERS>
            <VERS vnumber="46"> Jakob in a behte' kiangah, “Suang khawm un,” ci a, amaute in suang la-in suangcian khat bawl uh hi; tua suangcian' gei-ah amaute in an ne khawm uh hi. </VERS>
            <VERS vnumber="47"> Laban in Jegarsahadutha ci hi; ahih hangin Jakob in Galeed ci hi. </VERS>
            <VERS vnumber="48"> Laban in, “Hih suangcian in tu ni-in nang leh kei' kikal-ah teci ahi hi,” ci hi. Tua ahih ciangin amah in Galeed ci-in min phuak a, </VERS>
            <VERS vnumber="49"> a khuam pen Mizpah ci hi, bang hang hiam cih leh amah in, “Eite khat leh khat i tuam om ciangin Topa in nang leh kei’ kikal hong encik hen. </VERS>
            <VERS vnumber="50"> Ka tanute na bawlsiat a, ka tanute’ ban-ah zi na lak beh leh, eite tawh kuamah a om loh hangin nang leh kei' kikal-ah Pasian in teci a hihna phawk in,” ci hi.</VERS>
            <VERS vnumber="51"> Tua ciangin Laban in Jakob' kiangah, “Nang leh kei’ kikal-ah ka phuhsa hih suangcian leh khuam mu in. </VERS>
            <VERS vnumber="52"> Siatna bawl dingin keimah in hih suangcian kheng-in nang' kiangah kong pai loh nading, nang in hih suangcian leh khuam kheng-in kei' kiangah nong pai loh nadingin hih suangcian in teci khat ahi hi, khuam in teci khat ahi hi. </VERS>
            <VERS vnumber="53"> Abraham’ Pasian leh Nahor’ Pasian, amau pate’ Pasian in eite' kikal-ah thu khen ta hen,” ci hi. Tua ahih ciangin Jakob in ama' pa Isaak' Zahtakpa tawh kiciam hi, </VERS>
            <VERS vnumber="54"> Jakob in mualtungah biak piakna pia-in an ne dingin a behte sam hi; amaute in an ne-in zan tawntung mualtungah om uh hi.</VERS>
            <VERS vnumber="55"> Zingsang tungin Laban tho-in, a tute leh a tanute namin amaute thupha pia hi; tua ciangin amah pai khia-in innah ciahkik hi.</VERS>
        </CHAPTER>
        <CHAPTER cnumber="32">
            <VERS vnumber="1">  Jakob ama' lampi-ah paisuak a, Pasian’ vantungmite in amah dawn hi; </VERS>
            <VERS vnumber="2">  Jakob in amaute a muh ciangin amah in, “Hih in Pasian’ galkapte hi!” ci hi. Tua ahih ciangin tua mun pen Mahanaim ci-in min phuak hi.</VERS>
            <VERS vnumber="3">  Jakob in Edom gam, Seir leitangah a om a sanggampa Esau' kiangah kamtaite ma sawl a, </VERS>
            <VERS vnumber="4">  amaute hilhin, “Note in ka topa Esau' kiangah hih bangin na ci ding uh hi: Na nasempa Jakob in, 'Laban' kiangah peemta-in ka om a, tu ciang dong ka om hi; </VERS>
            <VERS vnumber="5">  keimah in bawng-tal, la, tuuhon, pasal-nasem leh numei-nasemte ka nei hi; na mai-ah maipha ka muh theih nadingin ka topa’ tungah a gen dingin kong sawl hi,’ ci un,” ci hi.</VERS>
            <VERS vnumber="6">  Kamtaite Jakob kiangah hong ciahkik uh a, “Na sanggampa Esau' kiangah ka va pai uh hi, nangmah dawn dingin amah hong pai a, amah tawh mihing za li om hi,” ci-in gen uh hi. </VERS>
            <VERS vnumber="7">  Tua ciangin Jakob nakpi takin lau-in lungkham hi; amah in ama' kianga om mite, tuuhonte, bawnghonte leh kalaohte pawl nih-in khen hi, </VERS>
            <VERS vnumber="8">  “Pawl khatah Esau pai-in a suksiat leh a pawl khat suakta ding hi,” ci-in ngaihsun hi.</VERS>
            <VERS vnumber="9">  Jakob in, “Ka pa Abraham’ Pasian leh ka pa Isaak’ Pasian, keimah' kiangah, ‘Na gam leh na behte' kiangah ciahkik in, nang' tungah hoihna kong bawl ding hi,’ hong ci Topa aw, </VERS>
            <VERS vnumber="10">  Keimah in na itna kip khempeuh lak pan a neu pen leh na nasempa' tunga nong lahsa na thumannate khempeuh tawh ka kilawm kei hi, bang hang hiam cih leh ka ciangkhut guak tawh hih Jordan ka kantan hi; tu-in pawl nih ka cing khin ta hi. </VERS>
            <VERS vnumber="11">  Ka sanggampa Esau’ khut sung pan, kei hong khahkhia in, kong thum hi, bang hang hiam cih leh amah hong pai-in kei leh, nute, naupangte tawh hong thah khit khak ding ka lau hi. </VERS>
            <VERS vnumber="12">  Ahih hangin nangmah in, ‘Nang' tungah hoihna kong bawl ding a, a honpi a kisim thei loin na suan-le-khakte tuipi sehnel zahin ka bawl ding hi,’ na ci hi,” ci hi.</VERS>
            <VERS vnumber="13">  Tua ahih ciangin amah tua zan-in tua lai-ah giak a, ama' neih sung panin a sanggampa Esau’ ading letsong </VERS>
            <VERS vnumber="14">  keelpi za nih leh keeltal sawmnih, tuupi za nih leh tuutal sawmnih, </VERS>
            <VERS vnumber="15">  kalaoh nawi-suk sawmthum leh a note, bawngpi sawmli leh bawngtal sawm, lapi sawmnih leh latal sawm la hi. </VERS>
            <VERS vnumber="16">  Amah in hihte a nasemte’ khut sungah amau’ hon ciatin pia a, ama' nasemte' kiangah, “Ka mai-ah na paisuak un la, hon khat leh hon khat kikal kihalsak un,” ci hi. </VERS>
            <VERS vnumber="17">  Amah in a masa pente' tungah thuhilh a, “Ka sanggampa Esau in note hong dawnin, ‘Kua’ aa na hi uh hiam? Koi-a pai ding na hi uh hiam? Na mai uh-a om hihte kua aa ahi hiam?’ ci-in hong dot ciangin, </VERS>
            <VERS vnumber="18">  note in, ‘Na nasempa Jakob aa ahi hi; hihte in ka topa Esau’ tungah letsong a hong kipuak ahi hi; tua tham loin amah ka nung uhah om hi,’ ci un,” ci hi. </VERS>
            <VERS vnumber="19">  Amah in tua mah bangin a nihna, a thumna leh ganhing honte a zuite khempeuh' kiangah, “Amah tawh na kituah uh ciangin Esau' kiangah a kibangmah-in na gen ding uh hi, </VERS>
            <VERS vnumber="20">  note in, ‘Tua tham loin na nasempa Jakob ka nung uhah om hi,’ na ci ding uh hi,” ci hi. Bang hang hiam cih leh amah in, “Ka mai-a pai letsong tawh amah ka lungdamsak zo kha ding a, tua khit ciangin ama' mai ka mu ding hi; amah in kei hong sang kha ding hi,” ci-in ngaihsun hi. </VERS>
            <VERS vnumber="21">  Tua ahih ciangin ama' mai-ah letsong paisak hi; amahmah tua zan-in giahphual-ah giak lai hi.</VERS>
            <VERS vnumber="22">  Tua zan mahin amah tho-in a zi nihte, a numei-nasem nihte, leh a ta sawm-le-khatte la-in, Jabbok ngahmun kantan hi. </VERS>
            <VERS vnumber="23">  Amah in amaute la-in lui gal khatah puak hi, tua mah bangin a neih khempeuh zong galkahsak hi. </VERS>
            <VERS vnumber="24">  Jakob amah guak bek om lai hi; zingsang khuavak dong mi khat in amah lai hi. </VERS>
            <VERS vnumber="25">  Tua mipa in Jakob a zawh lohna a muh ciangin amah in a khelkom sung suksak hi; tua banga amah tawh a kilaina-in Jakob’ khelguh kilawi hi. </VERS>
            <VERS vnumber="26">  Tua ciangin amah in, “Khuavak ta ahih ciangin hong khah in,” ci hi. Ahih hangin Jakob in, “Kei thupha nong piak kei leh kong khah kei ding hi,” ci hi. </VERS>
            <VERS vnumber="27">  Amah in ama' kiangah, “Na min bang ahi hiam?” ci hi. Amah in, “Jakob,” ci hi. </VERS>
            <VERS vnumber="28">  Tua ciangin amah in, “Na min Jakob kici nawn loin Israel kici ding hi, bang hang hiam cih leh Pasian leh mite tawh na kilai khin a, na zo hi,” ci hi. </VERS>
            <VERS vnumber="29">  Tua ciangin Jakob in amah dongin, “Na min hong gen in, hong thum ing,” ci hi. Ahih hangin amah in, “Bang hanga ka min hong dong na hi hiam?” ci hi. Tua lai-ah amah in thupha pia hi. </VERS>
            <VERS vnumber="30">  Tua ahih ciangin Jakob in tua mun Peniel ci-in phuak hi, “Bang hang hiam cih leh maitang kituahin Pasian ka mu khin a, ahi zongin kei hong kihing khawi lai hi,” ci hi. </VERS>
            <VERS vnumber="31">  A khelpi’ hangin amah bai kawm-in Peniel a kantan lai takin ni hong suak hi. </VERS>
            <VERS vnumber="32">  Tua ahih ciangin tu ni dongin Israel mite in khelkom tunga a om khel thagui ne lo uh hi, bang hang hiam cih leh amah in Jakob’ khelkom, a khel thagui tung a sukna hang ahi hi.</VERS>
        </CHAPTER>
        <CHAPTER cnumber="33">
            <VERS vnumber="1"> Jakob khuadak a, en in, Esau hong pai a, amah tawh mihing zali hong pai mu hi. Tua ahih ciangin amah in Leah leh Rachel leh numei-nasem nihte lakah naupangte khen hi. </VERS>
            <VERS vnumber="2"> Amah in numei-nasemte leh a tate a masa penin, tua ciangin Leah leh a tate leh Rachel leh Josef a nunung penin koih hi. </VERS>
            <VERS vnumber="3"> Amahmah pen amaute' mai-ah pai-in, a sanggampa' kiang nai a tun’ matengin lei lak lamah sagih vei kun hi.</VERS>
            <VERS vnumber="4"> Ahih hangin amah dawn dingin Esau hong tai-in, amah ngawng kawi a, pom cipin nam a, amaute kap uh hi. </VERS>
            <VERS vnumber="5"> Esau khuadak to-in nupite leh naupangte a muh ciangin, amah in, “Nang tawh a om hihte kuate ahi hiam?” ci hi. Jakob in, “Pasian in hehpihna tawh na nasempa a piak tate ahi hi,” ci hi. </VERS>
            <VERS vnumber="6"> Tua ciangin numei-nasemte hong nai uh a, amau leh a tate hong kun uh hi; </VERS>
            <VERS vnumber="7"> Leah leh a tate zong tua bangmahin hong nai a, kun uh hi; a nunung penin Josef leh Rachel hong nai uh a, amaute kun uh hi. </VERS>
            <VERS vnumber="8"> Esau in, “Ka kituahpih hih a honte khempeuh bang na cih nopna ahi hiam?” ci hi. Jakob in dawngin, “Ka topa’ muhna-ah maipha zon’ nading,” ci hi. </VERS>
            <VERS vnumber="9"> Ahih hangin Esau in, “A kicing nei ing, sanggam aw; nang’ neihte nangma adingin kem in,” ci hi. </VERS>
            <VERS vnumber="10"> Jakob in, “Hilo hi, nang' tungah hong thum ing, na muhna-ah maipha ngah ka hih leh ka khut sung panin ka letsongte hong sang in; bang hang hiam cih leh hih banga maipha tawh kei nong san’na, na maitang ka muh ding pen, Pasian’ maitang muh tawh kibang taktak hi. </VERS>
            <VERS vnumber="11"> Nang' kianga hong kipaipih ka letsong nong san’ nadingin hong thum ing, bang hang hiam cih leh Pasian in kei' tungah hehpih mahmahna tawh hong gamta a, a kicing ka nei hi,” ci hi. Tua bangin amah in kun teitei ahih manin amah in zong sang hi.</VERS>
            <VERS vnumber="12"> Tua ciangin Esau in, “I lampi-ah pai ni, na mai-ah kei ka pai ding hi,” ci hi. </VERS>
            <VERS vnumber="13"> Ahih hangin Jakob in ama kiangah, “Naupangte a hat lohna ka topa in na thei hi, tuuhonte leh bawnghonte a no ngek neite ka lung phamawh hi; ni khat sung kinak hawl lua leh gan honte khempeuh si ding uh hi. </VERS>
            <VERS vnumber="14"> Ama' nasempa’ mai-ah ka topa na pai in la, Seir-ah ka topa kiang kong tun matengin ka mai-a om ganhingte’ thahatna tawh kituak leh, naupangte’ hatna tawh kituakin dam damin kong makaih ding hi,” ci hi.</VERS>
            <VERS vnumber="15"> Tua ahih ciangin Esau in, “Kei tawh a om mite pawl khat nang' kiangah hong nusia ning,” ci hi. Ahih hangin amah in, “A kisapna bang om ahi hiam? Ka topa’ muhna-ah kei maipha hong musak in,” ci hi. </VERS>
            <VERS vnumber="16"> Tua ahih ciangin Esau in tua ni-in ama' lampi zui-in Seir-ah ciahkik hi. </VERS>
            <VERS vnumber="17"> Ahih hangin Sukkot lamah Jakob pai a, ama ading inn leh a ganhingte’ ading hampheng lam hi; tua ahih ciangin tua mun min Sukkot kici hi.</VERS>
            <VERS vnumber="18"> Paddan-aram panin hong paina lampi, Kanaan gamsunga om, Shekhem khuapi-ah lungmuang takin Jakob hong tung hi; khuapi mai-ah amah in phual sat hi. </VERS>
            <VERS vnumber="19"> Amah in Shekhem’ pa Hamor’ tapate tung panin a puanbuk lamnasa leitang dangka zakhat tawh lei hi. </VERS>
            <VERS vnumber="20"> Tua lai-ah amah in biakna tau khat phut a, El-Elohe-Israel ci-in min phuak hi.</VERS>
        </CHAPTER>
        <CHAPTER cnumber="34">
            <VERS vnumber="1"> Tu-in Jakob leh Leah’ tanu Dinah tua gam numeite' kiangah hawh dingin paikhia hi; </VERS>
            <VERS vnumber="2"> Hiv mi Hamor’ tapa Shekhem,tua gam ulianpa in amah a muh ciangin, amah in manin luppih a, siasak hi. </VERS>
            <VERS vnumber="3"> Ama' lungsim Jakob’ tanu Dinah’ lamah pai hi; amah in tua numei itin ama' tungah kamkhum takin pau hi. </VERS>
            <VERS vnumber="4"> Tua ahih ciangin Shekhem in a pa Hamor kiangah, “Hih numei ka zi dingin hong laksak in,” ci hi. </VERS>
            <VERS vnumber="5"> Tu-in Jakob in amah in a tanu Dinah a siatsakna za hi; ahih hangin a tate a ganhingte tawh gam lakah om ahih manin amaute hong tun’ matengin Jakob in bangmah gen loin om hi. </VERS>
            <VERS vnumber="6"> Shekhem’ pa Hamor amah tawh kimu dingin Jakob kiangah va pai hi. </VERS>
            <VERS vnumber="7"> Jakob’ tapate in tua thu a zak uh ciangin gam lak panin hong ciah uh hi; amaute lungkim loin heh mahmah uh hi, bang hang hiam cih leh Jakob’ tanu tawh a lup khop manin amah in Israel sungah haigamtatna hong tun’ hi, bang hang hiam cih leh tua bang hih ding a kilawm lo na ahi hi.</VERS>
            <VERS vnumber="8"> Ahih hangin Hamor in amaute tawh thu gen a, “Ka tapa Shekhem in na tanu ngai mahmah hi; a ten’pih dingin ama' tungah pia in, kong thum hi. </VERS>
            <VERS vnumber="9"> Kote tawh kiten’na hong bawl un; na tanute kote' tungah hong pia un la, no’ adingin ka tanute uh la un. </VERS>
            <VERS vnumber="10"> Kote' lakah nong teeng ding uh hi; no adingin leitang hong kipia ding hi; tua sungah teengin sum bawl un la, tua sungah neihsa lam un,” ci hi. </VERS>
            <VERS vnumber="11"> Shekhem in a numei’ pa leh a numei’ sanggamte kiangah, “Note’ mit-ah maipha hong musak un la, kei' tunga nong cih peuhpeuh uh kong pia ding hi. </VERS>
            <VERS vnumber="12"> Kei' kiang panin mo-man leh letsong tampi hong ngen un, kei' tunga nong cih zah uh kong pia ding hi; ka zi dingin a numei hong pia hoh un,” ci thuah lai hi.</VERS>
            <VERS vnumber="13"> Amah in a sanggamnu uh Dinah siasak khin ahih manin Jakob’ tapate in Shekhem leh a pa Hamor khemna tawh dawng uh hi. </VERS>
            <VERS vnumber="14"> Amaute in amau' kiangah, “Vun ki-at lopa' tungah ka sanggamnu uh ka piak ding uh ka ngaihsun thei kei uh hi, bang hang hiam cih leh tua bang hihna in ko adingin mindaina hi ding hi. </VERS>
            <VERS vnumber="15"> Hih bangin nong gamtat uh leh ka thukim bek ding uh hi: note' sung pan pasal khempeuh vun ki-at le uh cin kote mah bang na suak ding uh hi. </VERS>
            <VERS vnumber="16"> Tua ciangin ka tanute uh note' tungah hong pia-in, na tanute uh kote’ adingin kong la ding uh a, note tawh kote hong tengin mikhat i suak ding hi. </VERS>
            <VERS vnumber="17"> Ahih hangin note in ka thu uh hong ngai loin vun na ki-at kei uh leh, ka sanggamnu uh ka la ding uh a, kote ka paikhia ding uh hi,” ci hi.</VERS>
            <VERS vnumber="18"> Amau’ thugennate in Hamor leh Hamor’ tapa Shekhem lungdamsak hi. </VERS>
            <VERS vnumber="19"> Tangvalpa tua banga a gamtat ding zekai lo hi, bang hang hiam cih leh amah in Jakob’ tanu deih hi. Tu-in amah in a innkuan khempeuh sung panin a kipahtawi pen ahi hi. </VERS>
            <VERS vnumber="20"> Tua ahih ciangin Hamor leh a tapa Shekhem amau’ khuapi kulhpi kongpi-ah hong pai-in a khuapih mite uh kiangah thu gen a, </VERS>
            <VERS vnumber="21"> “Hih mite in eite' tungah nop mahmah uh hi; i gamsungah tengsakin sum bawlsak ni, bang hang hiam cih leh en un, amau’ ading a kicing dingin leitang zai hi; amau’ tanute zi-in ten’pih ni, eite’ tanute zong amau pia ni. </VERS>
            <VERS vnumber="22"> Hih thu khat bek tawh eite tawh ten’ khop ding, mikhat suah ding amau thukim uh hi: amaute vun a ki-at bangin eite' lakah pasal khempeuh vun ki-at ding hi. </VERS>
            <VERS vnumber="23"> Amau’ bawngte, amau, neihsate leh amau’ ganhingte khempeuh ei ading hi lo ahi hiam? Amaute tawh eite thukim hoh ni, tua hi leh amaute in eite tawh hong teng khawm ding uh hi,” ci uh hi. </VERS>
            <VERS vnumber="24"> Khuapi kulh kongpi-ah a pai mi khempeuh in Hamor leh a tapa Shekhem’ thu mang uh hi; khuapi kulh kongpi-ah a paikhia pasal khempeuh vun ki-at uh hi.</VERS>
            <VERS vnumber="25"> A ni thum ni, amaute meima vei-in a om ciangun, Jakob’ tapa nihte, Dinah’ sanggamte Simeon leh Levi in amau’ namsau la-in theih kholh lohin khuapi va sim uh a, pasal khempeuh that uh hi. </VERS>
            <VERS vnumber="26"> Amaute in Hamor leh a tapa Shekhem namsau tawh that uh a, Shekhem’ inn sung panin Dinah lakhia-in, paikhia uh hi. </VERS>
            <VERS vnumber="27"> Jakob’ tapa dangte in a kithat mite’ tung tawnin khuapi susia uh hi, bang hang hiam cih leh a sanggamnu uh kisiasak hi; </VERS>
            <VERS vnumber="28"> amaute in a tuuhonte leh a bawnghonte, a late leh khuapi sunga om peuhmah leh lo sunga om peuhmah laksak uh hi; </VERS>
            <VERS vnumber="29"> amau’ hauhna khempeuh, a naupangte khempeuh leh a zite khempeuh, inn sunga om na khempeuh, matsak uh a, amau' neihsa suaksak uh hi. </VERS>
            <VERS vnumber="30"> Tua ciangin Jakob in Simeon leh Levi kiangah, “Hih leitang-a teng, Kanaan mite leh Perez mite' tungah kei a muhdahhuai-in nong bawlna uh tawh kei' tungah haksatna nong tun’ uh hi; kei’ pawl mite tawm hi, amaute kei langah kikaikhawmin kei hong sim leh, kei leh ka innkuanpihte hong susia ding hi,” ci hi. </VERS>
            <VERS vnumber="31"> Ahih hangin amaute in, “Amah in ka sanggamnu uh numei paktat bangin a bawl ding kilawm ahi hiam?” ci uh hi.</VERS>
        </CHAPTER>
        <CHAPTER cnumber="35">
            <VERS vnumber="1"> Pasian in Jakob' kiangah, “Tho in, Beth-el-ah paito in la, tua lai-ah teng in; na sanggampa Esau kiang panin na tai hun lai-a nang' tungah a hong kilang Pasian adingin biakna tau khat bawl in,” ci hi. </VERS>
            <VERS vnumber="2"> Tua ahih ciangin Jakob in a innkuanpihte leh amah tawh a omte khempeuh' kiangah, “Note' lakah a om gamdang pasiante koih khia un la, nomau kisian’suahin, na puante uh kheek un; </VERS>
            <VERS vnumber="3"> tua ciangin ka lungkham hunin hong huhin, ka paina khempeuhah a hong ompih Pasian’ adingin biakna tau khat ka bawl theihna dingin eite kipanin Beth-el-ah paito ni,” ci hi. </VERS>
            <VERS vnumber="4"> Tua ahih ciangin amaute in Jakob’ tungah amau’ neih gamdang pasian khempeuh leh a bil-uh a, om bilbahte pia uh hi; Jakob in Shekhem khua gei-a tawsaw nuai-ah tuate seel hi.</VERS>
            <VERS vnumber="5"> Amaute khualzinin a pai lai takun amau’ kiim-a om khuapite' tungah Pasian' kiang panin lauhuaina lianpi khat tung ahih manin amaute in Jakob’ tapate delh lo uh hi. </VERS>
            <VERS vnumber="6"> Kanaan gam sunga om Luz (Beth-el)-ah amah leh amah tawh a om mi khempeuh tawh Jakob tung a, </VERS>
            <VERS vnumber="7"> tua lai-ah amah in biakna tau khat lamin, tua mun Elbethel ci-in min phuak hi, bang hang hiam cih leh a sanggampa' kiang panin a tai lai-in tua munah ama' tungah Pasian mahmah kilang hi. </VERS>
            <VERS vnumber="8"> Tua ciangin Rebekah a cingnu Deborah si a, Beth-el khang tawsaw nuai-ah amah kivui hi; tua ahih ciangin tua mun min in Allon-bakuth kici hi.</VERS>
            <VERS vnumber="9"> Paddan-aram panin amah hong pai ciangin Jakob' tungah Pasian kilang kik a, amah thupha pia hi. </VERS>
            <VERS vnumber="10"> Pasian in ama' kiangah, “Na min in Jakob ahi hi; ahi zongin tu-a kipanin nangma min in Jakob kici nawn lo ding a, Israel in nangma' min hi ding hi,” ci hi. Tua ahih ciangin ama min Israel kici hi. </VERS>
            <VERS vnumber="11"> Pasian in ama kiangah, “Keimah in Vanglian Pasian ka hi hi: pung in la, tampi pha in; minam khat leh minamte honkhat nang' sung panin piang ding a, nang' sung panin kumpite piang ding hi. </VERS>
            <VERS vnumber="12"> Abraham leh Isaak tunga ka piak leitang nangma' tungah kong pia ding a, nang' khit cianga na suan-le-khakte' tungah tua leitang ka pia ding hi,” ci hi. </VERS>
            <VERS vnumber="13"> Tua ciangin amah tawh a kihona mun ama' kiang panin Pasian paito hi. </VERS>
            <VERS vnumber="14"> Jakob in amah tawh a kihona munah suang khuam khat phut hi; amah in tua tungah leenggahzu tawh biak piakna sungkhia hi, tua tungah sathau zong sung hi. </VERS>
            <VERS vnumber="15"> Tua ahih ciangin Jakob in Pasian in amah a hopihna mun a min Beth-el ci hi.</VERS>
            <VERS vnumber="16"> Tua ciangin Beth-el panin amaute khualzin hi; amaute Efrat panin a gamla sim lai mun a tun’ lai takun Rachel a nausuah hun tung a, amah nakpi takin gim hi. </VERS>
            <VERS vnumber="17"> Amah a gim mahmah lai takin naudomnu in ama' kiangah, “Lunghimawh kei in; bang hang hiam cih leh tu-in tapa dang khat na nei ding hi,” ci hi. </VERS>
            <VERS vnumber="18"> Amah a bei lai takin amah in a min Ben-om ci hi; ahih hangin a pa in ama' min Benjamin ci-in phuak hi. </VERS>
            <VERS vnumber="19"> Tua ahih ciangin Rachael si-in, Efrat (Bethlehem) paina lampi-ah kivui a, </VERS>
            <VERS vnumber="20"> Jakob in ama' han tungah khuam khat phut hi; tua in tu ni dongin tua lai-a a om Rachel’ han khuam ahi hi. </VERS>
            <VERS vnumber="21"> Israel in a khualzin zom lai a, Eder tausang gal khatah a puanbuk lam hi.</VERS>
            <VERS vnumber="22"> Tua gamah Israel a ten’ lai takin Reuben in a pa’ zi-neu Bilhah luppih hi; Israel in tua thu za hi. Tu-in Jakob’ tapate in sawm-le-nih ahi hi. </VERS>
            <VERS vnumber="23"> Leah’ tapate: Reuben (Jakob’ ta u pen), Simeon, Levi, Judah, Issakhar leh Zebulun ahi hi. </VERS>
            <VERS vnumber="24"> Rachel’ tapate: Josef leh Benjamin ahi hi. </VERS>
            <VERS vnumber="25"> Rachel’ numei-nasem Bilhah’ tapate: Dan leh Naftali ahi hi. </VERS>
            <VERS vnumber="26"> Leah' numei-nasem Zilpah’ tapate: Gad leh Asher ahi hi. Hihte in Paddan-aram gamah ama' sunga suak Jakob’ tapa sawm-le-nihte ahi hi.</VERS>
            <VERS vnumber="27"> Abraham leh Isaak tawl khat a omna Mamre ahih kei leh Kiriatharba (Hebron) a, a pa Isaak a omna-ah Jakob hong pai hi. </VERS>
            <VERS vnumber="28"> Tu-in Isaak’ khan’ sung in kum za leh kum sawmgiat ahi hi. </VERS>
            <VERS vnumber="29"> Isaak in a nunung pen a hu sang hi; amah a teek, kum tampi pha-in si a, ama' mite kiangah kigawm hi; ama' tapa Esau leh Jakob in amah vui hi.</VERS>
        </CHAPTER>
        <CHAPTER cnumber="36">
            <VERS vnumber="1"> Hihte in Esau' (Edom) tangthu ahi hi. </VERS>
            <VERS vnumber="2"> Esau in Kanaan mite zi-in la hi; Hit mi Elon’ tanu Adah, Hiv mi Zibeon’ tapa Anah’ tanu Oholibamah, </VERS>
            <VERS vnumber="3"> leh Nebaioth’ sanggamnu, Ishmael’ tanu Basemath ahi hi. </VERS>
            <VERS vnumber="4"> Adah in Esau tawh Efifaz nei hi; Basemath in Re-u-el nei hi; </VERS>
            <VERS vnumber="5"> Oholibamah in Jeush Jalam leh Korah nei hi. Hihte in Kanaan gamsunga ama' neih Esau’ tapate ahi hi.</VERS>
            <VERS vnumber="6"> Tua ciangin Esau in a zite, a tapate, a tanute, leh ama' innkuan sunga mi khempeuh, a bawngte, a ganhingte khempeuh, leh Kanaan gamsunga a lam a neihsa khempeuh la hi; a sanggampa Jakob' kiang panin gam khatah paikhia hi. </VERS>
            <VERS vnumber="7"> Bang hang hiam cih leh ten’ khop theih dingin amau’ neihsate tam lua hi; a ganhingte uh hangin tawl khat a omna uh leitang in amaute vaak zo lo hi. </VERS>
            <VERS vnumber="8"> Tua ahih ciangin Seir mual tung gamah Esau teng hi; Esau in Edom ahi hi.</VERS>
            <VERS vnumber="9"> Hihte in Seir mual tung gam-a Edom mite’ pa Esau’ tangthu ahi hi. </VERS>
            <VERS vnumber="10"> Esau’ tapate’ min in: Esau’ zi Adah’ tapa Elifaz, Esau’ zi Basemath’ tapa Re-u-el </VERS>
            <VERS vnumber="11"> Elifaz’ tapate in Teman, Omar, Zefo, Gatam, leh Kenaz ahi hi. </VERS>
            <VERS vnumber="12"> (Timna in Esau’ tapa Elifaz’ zi-neu ahi hi; amah in Elifaz tawh Amalek nei hi.) Hihte in Esau’ zi Adah’ tapate ahi hi. </VERS>
            <VERS vnumber="13"> Re-u-el’ tapate in: Nahath, Zerah, Shammah, leh Mizzah ahi hi. Hihte in Esau’ zi Basemath’ tapate ahi hi. </VERS>
            <VERS vnumber="14"> Esau’ zi, Zibeon’ tapa Anah’ tanu Oholibamah’ tapate in: amah in Esau tawh Jeush, Jalam leh Korah nei hi.</VERS>
            <VERS vnumber="15"> Hih-te in Esau’ tapate' sung pan ukpite ahi uh hi. Esau’ ta masa Elifaz’ tapate in: ukpite Teman, Omar, Zefo, Kenaz, </VERS>
            <VERS vnumber="16"> Korah, Gatam leh Amalek ahi uh hi; hihte in Edom gamsungah Elifaz’ suan ukpite ahi uh hi; amaute in Adah’ tapate ahi uh hi. </VERS>
            <VERS vnumber="17"> Esau’ tapa ahi Re-u-el’ tapate in: ukpite Nahath, Zerah, Shamah, leh Mizzah ahi uh hi: hihte in Edom gamsungah Re-u-el’ sung pan ukpite ahi uh hi; amaute in Esau’ zi, Basemath’ tapate ahi uh hi. </VERS>
            <VERS vnumber="18"> Esau’ zi, Oholibamah’ tapate in: ukpite Jeush, Jalam, leh Korah ahi uh hi; hihte in Esau’ zi, Anah’ tanu Oholibamah sung panin a suak ukpite ahi uh hi. </VERS>
            <VERS vnumber="19"> Hihte in Esau’ (Edom) tapate hi a, hihte in amaute’ sung pan ukpite ahi uh hi.</VERS>
            <VERS vnumber="20"> Tua gam-a teng Hori mi Seir’ tapate in: Lotan, Shobal, Zibeon, Anah, </VERS>
            <VERS vnumber="21"> Dishon, Ezer leh Dishan ahi hi; hihte in Edom gamsunga Seir’ tapate ahi Hori mite’ sung pan ukpite ahi uh hi. </VERS>
            <VERS vnumber="22"> Lotan’ tapate in Hori leh Homan ahi uh hi; Lotan’ sanggamnu in Timna ahi hi. </VERS>
            <VERS vnumber="23"> Shobal’ tapate in: Alvan, Manahath, Ebal, Shefo, leh Onam ahi uh hi. </VERS>
            <VERS vnumber="24"> Zibeon’ tapate in: Ai-ah leh Anah ahi hi; amah in a pa Zibeon’ late a cin’ lai takin gam lakah a sa ciktui a mupa Anah ahi hi. </VERS>
            <VERS vnumber="25"> Anah’ tate in: Dishon leh Anah’ tanu Oholimah ahi hi. </VERS>
            <VERS vnumber="26"> Dishon’ tapate in: Hemdan, Eshban, Ithran leh Kheran ahi hi; </VERS>
            <VERS vnumber="27"> Ezer’ tapate in: Bilhan, Za-avan leh Akan ahi uh hi. </VERS>
            <VERS vnumber="28"> Dishan’ tapate in: Uz leh Aran ahi uh hi. </VERS>
            <VERS vnumber="29"> Hori mite’ ukpite in: ukpite Lotan, Shobal, Zibeon, Anah, </VERS>
            <VERS vnumber="30"> Dishon, Ezer, leh Dishan ahi uh hi; hihte in Seir gamsungah amau’ beh ciatin Hori mite’ sung pan ukpite ahi uh hi.</VERS>
            <VERS vnumber="31"> Hihte in Israel mite' tungah kumpi khat beek in a uk ma-in Edom gamsunga kumpite ahi uh hi. </VERS>
            <VERS vnumber="32"> Beor’ tapa Bela in Edom gamsung uk hi, ama' khuapi min in Dinhabah ahi hi. </VERS>
            <VERS vnumber="33"> Bela si a, Bozrah khuami Zerah’ tapa Jobab in ama' tangin uk hi. </VERS>
            <VERS vnumber="34"> Jobab si a, Teman mite’ gam mi Husham in ama' tangin uk hi. </VERS>
            <VERS vnumber="35"> Husham si a, Moab gam sungah Midian mite a zo Bedad’ tapa Hadad in ama' tangin uk hi, ama' khuapi min in Avith ahi hi. </VERS>
            <VERS vnumber="36"> Hadad si a, Masrakah khuami Samlah in ama' tangin uk hi. </VERS>
            <VERS vnumber="37"> Samlah si a, Eufrates gun gei-a Rehoboth khuami Shaul in ama' tangin uk hi. </VERS>
            <VERS vnumber="38"> Shaul si a, Akbor’ tapa Baalhanan in ama' tangin uk hi. </VERS>
            <VERS vnumber="39"> Akbor’ tapa Baalhanan si a, Hadad in ama' tangin uk hi, ama' khuapi min in Pau ahi hi; ama zi’ min in Mehetabel hi a, Mezahab’ tanu Matred, Matred’ tanu Mehetabel ahi hi.</VERS>
            <VERS vnumber="40"> Amau’ innkuan leh a ten’na, amau’ min tawh kizui-in, Esau’ sung pan ukpite’ min in: ukpite Timna, Alvah, Jethheth, </VERS>
            <VERS vnumber="41"> Oholibamah, Elah, Pinon, </VERS>
            <VERS vnumber="42"> Kenaz, Teman, Mibzar </VERS>
            <VERS vnumber="43"> Magdiel leh Iram ahi uh hi; hihte in amau’ neih leitang tungah amau’ ten’na tawh kizui-in Edom’ (Edom’ pa Esau’) sung pan ukpite ahi uh hi.</VERS>
        </CHAPTER>
        <CHAPTER cnumber="37">
            <VERS vnumber="1"> Kanaan gam, a pa tawl khat a omna gamah Jakob teng hi. </VERS>
            <VERS vnumber="2"> Hih in Jakob' innkuante’ tangthu ahi hi. Josef kum sawm-le-sagih pha ahih manin a sanggamte tawh tuuhon cing hi; a pa’ zite Bilhah leh Zilpahte’ tapate tawh amah tangval ahi hi; Josef in a pa uh kiangah amaute siat gen hi. </VERS>
            <VERS vnumber="3"> Tu-in Israel in a ta dangte khatpeuh peuh sangin Josef it zaw hi; bang hang hiam cih leh amah in a teek khit-a a neih a tapa ahi hi; amah in ama' adingin puantualpi bansau khat bawlsak hi. </VERS>
            <VERS vnumber="4"> Ahih hangin a pa un a sanggamte khempeuh sangin amah a it zawkna a sanggamte in a muh uh ciangin, amaute in Josef mudah uh a, nuamtakin amah hopih thei lo uh hi.</VERS>
            <VERS vnumber="5"> Tu-in Josef in mang khat man a, amah in a sanggamte' kiangah a gen ciangin amaute in amah muhdah semsem na-in nei uh hi. </VERS>
            <VERS vnumber="6"> Amah in amaute' kiangah, “Keima' mat hih mang ngai un: </VERS>
            <VERS vnumber="7"> en un, eite in lo lai-ah buhlom i hen a, en un, keima' buhlom tho-in ding tang hi; en un, tua kiim-ah note’ buhlomte kikhawm a, keima' buhlom mai-ah kun uh hi,” ci hi. </VERS>
            <VERS vnumber="8"> A sanggamte in ama' kiangah, “Kote' tungah nang in hong uk ding na hi hiam?” Kote’ tungah ukna nei ding na hi hiam?” ci uh hi. Tua ahih ciangin amaute in a mangte leh a thugente hangin amah mudah kan uh hi. </VERS>
            <VERS vnumber="9"> Tua ciangin amah in mang dang khat man a, tua mang a sanggamte' kiangah genin, “En un, mang dang khat ka man hi; en un, ni, kha, leh aksi sawm-le-khatte kei' mai-ah hong kun uh hi,” ci hi. </VERS>
            <VERS vnumber="10"> Ahih hangin amah in a pa leh a sanggamte' kiangah a gen ciangin, a pa in amah tai-in, ama' kiangah, “Nangma' mat hih mang in bang ahi hiam? Kei leh na nu leh na sanggamte in nangma' mai lei lakah a kun dingin hong pai ding ka hi uh hiam?” ci hi. </VERS>
            <VERS vnumber="11"> A sanggamte in amah haza uh a, ahih hangin a pa in hi thugenna ciamteh hi.</VERS>
            <VERS vnumber="12"> Tu-in a pa uh’ tuuhonte cing dingin Shekhem gei-ah a sanggamte pai hi. </VERS>
            <VERS vnumber="13"> Israel in Josef kiangah, “Na sanggamte in Shekhem-ah tuuhon cing hilo ahi hiam? Hong pai in, amau' kiangah hong sawl ning,” ci hi. Amah in a kiangah, “Hiah om ing,” ci hi. </VERS>
            <VERS vnumber="14"> Tua ahih ciangin amah in a kiangah, “Tu-in va pai in la, na sanggamte leh tuuhonte a cidam hiam va thei in; kei' kiangah thu hong zasak kik in,” ci hi. Tua ahih ciangin amah in Hebron kuam panin amah sawl a, Shekhem-ah amah tung hi. </VERS>
            <VERS vnumber="15"> Gam lakah a vak kawi kawina mi khat in mu hi; mipa in amah dongin, “Bang zong na hi hiam?” ci hi. </VERS>
            <VERS vnumber="16"> “Ka sanggamte a zong ka hi hi, amaute in koi lai-ah tuuhon cing uh hiam, hong gen in, hong thum ing,” amah in ci hi. </VERS>
            <VERS vnumber="17"> Mipa in, “Amaute paikhia zo uh hi, bang hang hiam cih leh, ‘Dothan-ah pai ni,’ a cih uh ka za hi,” ci hi. Tua ahih ciangin a sanggamte’ nungah Josef pai a, Dothan-ah amaute mu hi. </VERS>
            <VERS vnumber="18"> Amaute in gamlapi-ah amah na mu uh a, amaute' nai-ah amah hong tun’ma-in amaute in amah thah ding na vaihawm uh hi. </VERS>
            <VERS vnumber="19"> Amaute khat leh khat in “Hih lai-ah mangmanpa hong pai hi. </VERS>
            <VERS vnumber="20"> Tu-in hong pai un, amah that-in dum sung khatah lawn ni; tua ciangin gamsa khat in amah netum khin hi, i ci ding hi, a mangte bang a suak hiam i mu ding hi,” kici uh hi. </VERS>
            <VERS vnumber="21"> Ahih hangin Reuben in tua thu a zak ciangin, “Ama' nuntakna la kei ni,” ci-in, amau’ khut sung panin amah honkhia hi. </VERS>
            <VERS vnumber="22"> A pa’ kiang a tun’pih kik theih nadingin amau' khut sung panin hotkhiat theih nading—Reuben in amaute' kiangah, “Amah that kei un; hih gamlak dum sungah amah lawn un, ahih hangin ama' tungah khut nga kei un,” ci hi. </VERS>
            <VERS vnumber="23"> Tua ahih ciangin a sanggamte' kiangah Josef hong tun’ ciangin, puantualpi bansau ama' silh lai ahi a puanpi hawkkhiatsak uh hi; </VERS>
            <VERS vnumber="24"> amaute in amah la-in dum sung khatah lawn uh hi. A dum pen a hawm hi a, a sungah tui om lo hi.</VERS>
            <VERS vnumber="25"> Tua ciangin amaute an ne dingin tu uh hi; a khuadak toh uh leh Gilead panin Ishmael mite a kalaohte uh tawh singnai, lingsi, Mirrah paknamtui pua-in Izipt-ah puak suk dinga a pai mu uh hi. </VERS>
            <VERS vnumber="26"> Tua ciangin Judah in a sanggamte' kiangah, “I sanggampa that-in amah i thahna iim lehang bang metna om ahi hiam? </VERS>
            <VERS vnumber="27"> Hong pai un, Ishmael mite' kiangah amah zuak ni, ama' tungah eite’ khut kinga kei hen, bang hang hiam cih leh a mah in i sanggampa, eima ci-le-sa ahi hi,” ci hi. A sanggamte in ama' thu mang hi. </VERS>
            <VERS vnumber="28"> Tua ciangin Midian mi sum bawlte in hong nawk hi; amaute in Josef kai to-in dum sung panin domkhia to uh a, Ishmael mite' tungah ngun shekel sawmnih-in amah zuak uh hi; amaute in Izipt-ah Josef paipih uh hi.</VERS>
            <VERS vnumber="29"> Reuben dum-ah pai kikin dum sungah Josef a om lohna a muh ciangin, amah in a puan balkeek a, </VERS>
            <VERS vnumber="30"> a sanggamte' kiangah ciahkik-in, “Tangvalpa om lo hi; kei bangci ding ka hi hiam?” ci hi. </VERS>
            <VERS vnumber="31"> Tua ciangin amaute in Josef' puan la-in, keel khat go uh a, a sisan sungah a puan diah uh hi; </VERS>
            <VERS vnumber="32"> amaute in puantualpi bansau puakin a pa uh’ kiangah paipih uh a, “Hih ka mu uh hi; na tapa’ puan hi hiam hilo hiam tu-in thei in,” ci uh hi. </VERS>
            <VERS vnumber="33"> Amah in a hih lam thei a, “Ka tapa’ puan ahi hi; gamsa khat in amah netum khin zo hi; Josef kibalnen gawp a hihna up lohna ding om lo hi,” ci hi. </VERS>
            <VERS vnumber="34"> Tua ciangin Jakob' in ama' puan balkeekin, a kawng-ah puanhampi teng a, a tapa' hangin ni tampi sung kap hi. </VERS>
            <VERS vnumber="35"> A tapate leh a tanute khempeuh in amah hehnem dingin kipan uh hi; ahih hangin amah in hehnep ding nial a, “Hi lo hi, a kapsa-in ka tapa' kiang Leinuai-ah ka pai ding hi,” ci hi. Tua ahih ciangin ama' hangin a pa kap hi. </VERS>
            <VERS vnumber="36"> Tua kikal sungin Midian mite in Izipt gamsunga inncing mang, Faro’ nuai-ah ulian ahi Potifar' tungah Josef zuak uh hi.</VERS>
        </CHAPTER>
        <CHAPTER cnumber="38">
            <VERS vnumber="1"> ua hun lai takin Judah a sanggamte' kiang panin paisukin, Adullam mi Hirah min nei mi khat tawh omkhawm hi. </VERS>
            <VERS vnumber="2"> Tua lai-ah Judah in Kanaan mi Shua’ tanu mu hi; amah in tua nu ten’pihin luppih a, </VERS>
            <VERS vnumber="3"> tua nu gai-in tapa khat nei a, amah in a min Er phuak hi. </VERS>
            <VERS vnumber="4"> Tua nu gai leuleu-in tapa khat nei a, tua nu in a min Onan phuak hi. </VERS>
            <VERS vnumber="5"> Tua nu in tapa khat nei leuleu-in a min Shelah phuak hi. Tua nu in amah tawh Shelah a neih lai takin Khezib-ah amah om hi. </VERS>
            <VERS vnumber="6"> Judah in a ta masa Er’ adingin zi khat la a, tua nu’ min in Tamar ahi hi. </VERS>
            <VERS vnumber="7"> Ahih hangin Judah’ ta masa Er pen Topa’ muhna-ah gilo hi; Topa in amah that hi. </VERS>
            <VERS vnumber="8"> Tua ciangin Judah in Onan' kiangah, “Na sanggampa’ zi tawh lumkhawm in la, tua nu’ tungah pasal’ sanggamte’ tavuan sem in la, na sanggampa adingin ta nei in,” ci hi. </VERS>
            <VERS vnumber="9"> Ahih hangin Onan in a tate pen ama aa a hih loh ding thei hi; tua ahih ciangin a sanggampa’ zi tawh a lupkhawm ciangin a sanggampa tungah ta pia kha ding ahih manin a na tui lei lakah buasak hi. </VERS>
            <VERS vnumber="10"> Ama' gamtatna in Topa’ muhna-ah lungkimhuai lo a, Amah in amah zong that hi. </VERS>
            <VERS vnumber="11"> Tua ciangin Judah in a monu Tamar’ tungah, “Ka tapa Shelah a gol mateng na pa’ innah meigongnu-in va om in,” ci hi—bang hang hiam cih leh a sanggamte mah bangin amah si kha ding ci-in lau hi. Tua ahih ciangin Tamar pai-in a pa’ innah om hi.</VERS>
            <VERS vnumber="12"> Tua hun sungin Judah’ zi, Shua’ tanu si hi; Judah a dahna hun a ven’ ciangin, amah leh Adullam mi a lawm Hirah tawh Timnah-a ama' tuumul a mette kiangah paito hi. </VERS>
            <VERS vnumber="13"> “Na teekpa a tuute mul met dingin Timnah-ah paito hi,” ci-in Tamar' kiangah a kigen ciangin, </VERS>
            <VERS vnumber="14"> a meigong numei puan suahkhia-in, a kituamna silhin amah kituam a, Timnah paina lampi gei-a Enaim paina munah na tu hi; bang hang hiam cih leh Shelah a khang cing khin a hihna amah in mu a, ahi zongin amah tawh kitengsak nai lo hi. </VERS>
            <VERS vnumber="15"> Judah in tua nu a muh ciangin amah in a mai tuam ahih manin numei paktat dingin ngaihsun hi. </VERS>
            <VERS vnumber="16"> Lampi gei-a tua nu kiangah amah pai a, “Hong pai in, lumkhawm ni,” ci hi, bang hang hiam cih leh tua nu pen a monu a hih lam thei lo hi. Tua nu in, “I lup khop man dingin kei bang hong pia ding na hi hiam?” ci hi. </VERS>
            <VERS vnumber="17"> Amah in dawngin, “Keelhon panin keelno khat hong puak ning,” ci hi. Tua nu in, “Nong puak mateng khapna khat nong pia ding hiam?” ci hi. </VERS>
            <VERS vnumber="18"> Amah in, “Bang khapna nang hong pia ding ka hi hiam?” ci hi. Tua nu in dawngin, “Na min gelhna leh na khauhual leh na khut sunga om na ciangkhut,” ci hi. Tua ahih ciangin amah in tua nu' tungah tuate pia-in, amah luppih a, amah tawh tua nu gai hi. </VERS>
            <VERS vnumber="19"> Tua ciangin amah dingin paikhia a, a kikhuhna puan suahkhia-in meigong numei hihna puansilh hi.</VERS>
            <VERS vnumber="20"> Numei’ khut tung panin a khapna a lakik dingin Judah in Adullam mi a lawmpa a ganno tawh a sawl ciangin, amah in tua nu mu zo lo hi. </VERS>
            <VERS vnumber="21"> Amah in tua lai mun mite dong a, “Lam gei Enaim-a om numei paktat nu koi-ah om ahi hiam?” ci hi. Amaute in, “Hih lai-ah numei paktat om ngei lo hi,” ci uh hi. </VERS>
            <VERS vnumber="22"> Tua ahih ciangin Judah kiangah amah ciah kikin, “Amah ka mu kei hi; tua lai mun mite in, ‘Hih lai-ah numei paktat om ngei lo hi,’ zong hong ci uh hi,” ci hi. </VERS>
            <VERS vnumber="23"> Judah in dawngin, “Eite hong kinuihsan kha ding ahih ciangin a nate ama adingin kem mai hen; hih ganno ka puak a, nang in tua nu na muh lohna na thei hi,” ci hi.</VERS>
            <VERS vnumber="24"> Tua zawh kha thum ciangin Judah tungah, “Na monu Tamar paktat-in gamta hi; tua tham loin paktatna tawh nau nei hi,” ci-in kigen hi. Judah in, “Amah paikhiatpih un la, amah kihaltum hen,” ci hi. </VERS>
            <VERS vnumber="25"> Amah a kipaikhiatpih lai takin amah in a teekpa kiangah kam vaikhak a, “Hih nate a neipa tawh nau ka nei hi,” ci hi. Tua nu in, “Ciamteh in, hong thum ing, min gelhna leh khauhual leh ciangkhut, hih nate kua’ aa ahi hiam?” ci hi. </VERS>
            <VERS vnumber="26"> Tua ciangin Judah in tua nate thei a, “Ka tapa Shelah tawh gawm lo ka hih ciangin, tua numei in kei sangin thuman zaw hi,” ci hi. Tua nu tawh amah lumkhawm kik nawn lo hi.</VERS>
            <VERS vnumber="27"> Tua nu a suah hun a tun’ ciangin a naubu sungah nih om hi. </VERS>
            <VERS vnumber="28"> Nausuak dingin a nat ciangin, khat in a khut dawksak hi; naudomnu in khausan khat la-in a khut tungah khih a, “Hih pen hong pai masa,” ci hi. </VERS>
            <VERS vnumber="29"> Ahih hangin a khut a dawh tum kik lai takin, en in, a sanggampa hong paikhia hi; amah in, “Nang’ adingin a vang nangmahmah in bawl tawm!” ci hi. Tua ahih ciangin ama min Perez kiphuak hi. </VERS>
            <VERS vnumber="30"> Tua khit ciangin a khut tunga khausan tawh a sanggampa hong paikhia hi; ama min Zerah kiphuak hi.</VERS>
        </CHAPTER>
        <CHAPTER cnumber="39">
            <VERS vnumber="1"> Tu-in Izipt-ah Josef kipaipih suk a, tua lai-a a paipih suk Ishmael mite' tung panin Izipt mi, inncing mangpa, Faro’ nuai-a mangpa Potifar in amah lei hi. </VERS>
            <VERS vnumber="2"> Topa in Josef tawh om a, amah nasep a zo mi khat suak hi; amah in Izipt mi a topa’ inn sungah om a, </VERS>
            <VERS vnumber="3"> Topa in amah a ompihna leh Topa in ama khut sungah a hih khempeuh a ma-van’sakna a topa in mu hi. </VERS>
            <VERS vnumber="4"> Tua ahih ciangin Josef in ama' mai-ah maipha ngahin ama na sem a, amah in a inn sung ukpa-in bawlin a neih khempeuh a uk dingin koih hi. </VERS>
            <VERS vnumber="5"> Amah in a inn sung uk leh a neih khempeuh a uk-in a bawla kipan Topa in Josef hangin Izipt mipa’ innkuan thupha pia hi; inn sung hita leh lo sung hita leh a neih khempeuh tungah Topa’ thupha om hi. </VERS>
            <VERS vnumber="6"> Tua ahih ciangin amah in a neih khempeuh Josef khut sungah ap hi; Josef nei khin ahih manin amau nupa' sung thu lo buang lung hihmawh dingin ngaihsun lo hi. Tu-in Josef ngaih baangin a mel hoih hi. </VERS>
            <VERS vnumber="7"> Tawl khat khit ciangin a topa’ zi in Josef zawl mit a, “Kei tawh hong lumkhawm in,” ci hi. </VERS>
            <VERS vnumber="8"> Ahih hangin amah in nialin a topa’ zi’ kiangah, “En in, kei hong nei ahih manin ka topa in inn sungah bangmah lungphatmawhna nei lo hi, ama' neih khempeuh ka khut sungah hong koih khin hi; </VERS>
            <VERS vnumber="9"> hih inn sungah kei sangin amah lianzaw lo hi; nang in ama' zi na hih manin, nang lo buang kei kiang panin amah in a keptuam bangmah om lo hi; tua ahih ciangin bangci-in hih gitlohna lianpi bawlin Pasian’ tungah khial ding ka hi hiam?” ci hi. </VERS>
            <VERS vnumber="10"> Amah in ni khat khit ni khat Josef a zol hangin, amah tawh lupkhop ding hita leh omkhop ding hita leh amah in tua nu’ thu ngai lo hi. </VERS>
            <VERS vnumber="11"> Ahih hangin ni khat, amah a nasep sem dingin inn sungah pai a, inn sungah inn sung mite khat zong a om loh lai takin, </VERS>
            <VERS vnumber="12"> tua nu in a puan-in amah man a, “Kei tawh hong lumkhawm in,” ci hi. Ahih hangin amah in tua nu' khut sungah a puan nusia-in, tai-in inn panin paikhia hi. </VERS>
            <VERS vnumber="13"> Tua nu in amah in a khut sungah puan nusia-in inn panin a tai khiatna a muh ciangin, </VERS>
            <VERS vnumber="14"> ama' inn sung mite samin amaute' kiangah, “En un, amah in eite hong no dingin Hebru mi khat eite' lakah hong paipih hi; kei tawh lumkhawm dingin amah hong sungtang a, nakpi takin kei ka kiko hi; </VERS>
            <VERS vnumber="15"> ka aw sangsakin ka kikona amah in a zak ciangin amah in ka kiangah a puan nusia a, tai-in inn panin paikhia hi,” ci hi. </VERS>
            <VERS vnumber="16"> Tua ciangin amah in a topa innah hong ciah mateng a kiangah a puan koih hi. </VERS>
            <VERS vnumber="17"> tua nu in ama' kiangah tua thu mah gen a, “Kote' kianga nong paipih Hebru mi nasempa keimah no dingin hong sungtang hi; </VERS>
            <VERS vnumber="18"> ahih hangin ka aw sangsakin ka kiko phetin amah in a puan kei' kiangah nusia-in inn panin taikhia hi,” ci hi.</VERS>
            <VERS vnumber="19"> “Nasempa in kei hong bawlna dan hih bang hi,” ci-in a zi in ama' kianga a genna a topa in a zak ciangin nak heh mahmah hi. </VERS>
            <VERS vnumber="20"> Josef' topa in amah manin, kumpipa’ thongkiate a kikhumna thong sungah amah koih a, tua thong sungah amah om hi. </VERS>
            <VERS vnumber="21"> Ahih hangin Topa in Josef ompihin ama' tungah itna kip lak a, thong kempa’ muhna-ah amah maipha pia hi. </VERS>
            <VERS vnumber="22"> Thong kempa in thong sunga thongkia mi khempeuh Josef' et dingin ap hi; tua lai-a a kisem khempeuh ama' hih ahi hi; </VERS>
            <VERS vnumber="23"> Topa in amah tawh om ahih manin Josef' etna sunga om peuhmah thong kempa in don lo hi; ama' hih peuhmah Topa in daupaisak hi.</VERS>
        </CHAPTER>
        <CHAPTER cnumber="40">
            <VERS vnumber="1"> Hih hun khit tawl khat ciangin, Izipt kumpipa’ an piapa leh a an huanpa in Izipt kumpipa ahi amau’ topa hehsak uh hi. </VERS>
            <VERS vnumber="2"> An piapipa leh an huanpipa ahi, ama' nuai-a mangte nih' tungah Faro heh a, </VERS>
            <VERS vnumber="3"> Josef a kikhumna thong sung, inncing mangpa’ inn sungah amah in amaute koih hi. </VERS>
            <VERS vnumber="4"> Inncing mangpa in amaute Josef kemsak a, amah in amaute’ na sem hi; kikhumna sungah amaute tawl khat om uh hi. </VERS>
            <VERS vnumber="5"> Zan khat amaute gel in mang man uh hi—thong sunga a om an piapa leh an huanpa—amau’ mang a tuam tuak, a mang khiatna a tuam tuak ahi hi. </VERS>
            <VERS vnumber="6"> Zingsangin amaute' kiangah Josef pai-in amaute a muh ciangin amaute lungkham uh hi. </VERS>
            <VERS vnumber="7"> Tua ahih ciangin a topa’ inn sunga amah tawh a kikhuma om Faro’ nuai-a mangte amah in dong a, “Bang hangin tu ni-in mai mial na hi uh hiam?” ci hi. </VERS>
            <VERS vnumber="8"> Amaute in ama' kiangah, “Mang ka man uh a, tuate a khia ding om lo hi,’ ci uh hi. Josef in amaute' kiangah, “Khiatnate Pasian’ gen hilo ahi hiam? Kei' kiangah hong gen un, hong thum ing,” ci hi.</VERS>
            <VERS vnumber="9"> Tua ahih ciangin an piapipa in Josef' kiangah a mang genin, ama' kiangah, “Ka mangin ka mai-ah leenggui khat om a, </VERS>
            <VERS vnumber="10"> leenggui tungah hiang thum om hi; a sel phetin pak khia pah a, a bomte leenggah suakin min pah hi. </VERS>
            <VERS vnumber="11"> Ka khut sungah Faro’ hai om hi; keimah in leenggahte lo-in Faro’ hai sungah ka suk a, Faro’ khut tungah a hai ka pia hi,” ci hi. </VERS>
            <VERS vnumber="12"> Tua ciangin Josef in ama kiangah, “Hih in a khiatna ahi hi: hiang thumte in ni thum ahi hi; </VERS>
            <VERS vnumber="13"> ni thum sungin Faro in nang hong khah ding a, na za-ah nang hong koih kik ding hi; ama' an piapa na hih lai-a mah bangin ama' khut tungah Faro’ hai na pia ding hi. </VERS>
            <VERS vnumber="14"> Ahih hangin kei hong phawk in, nang' tungah thu hong hoih ciangin kei tungah hehpihna hong bawl in, kong thum hi, Faro’ tungah kei’ thu genin, hih inn panin kei hong lakhia in. </VERS>
            <VERS vnumber="15"> Bang hang hiam cih leh Hebru mite’ gam panin kei hong kigu-khia hi; hih lai-ah zong amaute in thong mial sungah kei hong koihna dingin bangmah mawhna ka bawl kei hi,” ci hi.</VERS>
            <VERS vnumber="16"> An huanpipa in a khiatna a hoih lam hi ci-in a muh ciangin, amah in Josef kiangah, “Kei zong mang khat ka man hi; ka lu tungah moh-lawh thum om a, </VERS>
            <VERS vnumber="17"> a lawh tungnung pen sungah an huansa namkim Faro’ adingin om hi, ahih hangin ka lu tunga lawh sung panin vasate in ne uh hi,” ci hi. </VERS>
            <VERS vnumber="18"> Josef in dawngin, “Hih in a khiatna ahi hi: lawh thumte in ni thum ahi hi; </VERS>
            <VERS vnumber="19"> ni thum sungin Faro in nang hong la khia-in na lu hong tan ding a, sing tung khatah nang hong khai ding hi; vasate in na sa ne ding uh hi,” ci hi.</VERS>
            <VERS vnumber="20"> A ni thum ni, Faro’ suah ni hunin, amah in a nasemte khempeuh’ adingin pawi khat kham a, an piapipa leh an huanpipa la khia hi. </VERS>
            <VERS vnumber="21"> Amah in an piapipa anpiak nasep-ah koih kik a, amah in Faro’ khut tungah hai pia hi; </VERS>
            <VERS vnumber="22"> ahih hangin Josef khiat mah bangin an huanpipa khailum hi. </VERS>
            <VERS vnumber="23"> Ahi zongin an piapipa in Josef phawk nawn loin, amah mangngilh hi.</VERS>
        </CHAPTER>
        <CHAPTER cnumber="41">
            <VERS vnumber="1"> Tua zawh kumnih bit khit ciangin Faro in mang manin amah Nail gun gei-ah ding hi, </VERS>
            <VERS vnumber="2"> en in, Nail gun sung panin bawngpi a zol a thau sagih hong paikhia a, amaute in phai lopate ne uh hi. </VERS>
            <VERS vnumber="3"> En in, amaute’ khit ciangin Nail gun sung panin a gulhgawng a gawng bawngpi dang sagih hong paikhia a, Nail gun gei-a bawngpi dangte' kiangah ding uh hi. </VERS>
            <VERS vnumber="4"> Tua ciangin a gulhgawng bawngpi sagihte in a zol a thau bawngpi sagihte netum uh hi. Tua ciangin Faro khanglo hi. </VERS>
            <VERS vnumber="5"> Tua ciangin ihmu-in a nih veina mang man hi; en in, a taksa a hoih buhvui sagih kung khat tungah vui hi. </VERS>
            <VERS vnumber="6"> En in, tuate’ khit ciangin nisuahna huih in theemsakin a hawm vui sagih hong po khia hi. </VERS>
            <VERS vnumber="7"> A vui hawmte in a taksa a dim vui sagihte valh tum uh hi. Tua ciangin Faro khanglo a, en in, tua pen a mang na hi hi. </VERS>
            <VERS vnumber="8"> Tua ahih ciangin zingsangin a lungkham hi; amah in mi sawlin Izipt mitphial siamte khempeuh leh a mi pil khempeuh samsak hi; Faro in amaute kiangah a mang gen a, ahih hangin Faro tungah a khiatna a gen thei kuamah om lo hi.</VERS>
            <VERS vnumber="9"> Tua ciangin an piapipa in Faro' kiangah, “Tu ni-in ka khialhnate ka phawk hi. </VERS>
            <VERS vnumber="10"> Faro ama' nasemte' tungah heh a, kei leh an huanpipa inncing mangpa’ inn sungah hong khum lai-in, </VERS>
            <VERS vnumber="11"> amah leh keimah in zan khat sungin mang ka man uh a, a mangte in a khiatna tuam ciat nei hi. </VERS>
            <VERS vnumber="12"> Inncing mangpa’ nasem ahi Hebru mi tangval khat tua lai-ah kote tawh om hi; ama' kiangah ka gen uh ciangin, amah in ka mangte uh hong khiatsak a, ka mang uh tawh a kizui tuakin a khiatna hong gen hi. </VERS>
            <VERS vnumber="13"> Amah in kote' tungah a khiatna hong gen bangin hong tung hi; kei pen ka za-ah hong kikoih kik a, an huanpa kikhai lum hi,” ci hi.</VERS>
            <VERS vnumber="14"> Tua ciangin Faro in mi sawlin Josef samsak a, amaute in manlang takin thongmial sung panin amah paikhiatpih uh hi; amah in a mul kiatin a puan a khek khit ciangin, Faro' mai-ah hong pai hi. </VERS>
            <VERS vnumber="15"> Faro in Josef' kiangah, “Mang khat ka man a, a khiatna a gen thei kuamah om lo hi; nang in mang na zak ciangin a khiatna gen thei ci-in hong kigenna ka za hi,” ci hi. </VERS>
            <VERS vnumber="16"> Josef in Faro dawngin, “Tua in kei' sungah om lo hi; Pasian in Faro' tungah a hoih lamin dawn’na hong pia ding hi,” ci hi. </VERS>
            <VERS vnumber="17"> Tua ciangin Faro in Josef' kiangah, “En in, ka mangin Nail gun gei-ah ka ding hi; </VERS>
            <VERS vnumber="18"> a thau a zol bawngpi sagih Nail gun panin hong paikhia a, phai lopate ne uh hi; </VERS>
            <VERS vnumber="19"> tuate’ khit ciangin a hehpihhuai a gulhgawng Izipt gamsung khempeuh-a tua bang ka muh ngei loh bawngpi dang sagih hong pai hi. </VERS>
            <VERS vnumber="20"> A gawng a gulhgawng bawngpite in a masa a thau bawngpi sagihte netum hi, </VERS>
            <VERS vnumber="21"> ahih hangin amaute in tuate a nek khit ciangun, a nek khit lam uh kuamah in thei lo hi, bang hang hiam cih leh amaute pen a tunga mah bangin gulhgawng lai uh hi. Tua ciangin ka khanglo hi. </VERS>
            <VERS vnumber="22"> Ka mang-in kung khat tungah a dim a hoih buhvui sagih a vuikhia zong ka mu hi: </VERS>
            <VERS vnumber="23"> tuate khit ciangin nisuahna huihpi in a keusak, a hawm, a theem vui sagihte hong po a, </VERS>
            <VERS vnumber="24"> a vui hawm in a vui hoih sagihte valh tum hi. Mitphial siamte' kiangah ka gen a, ahih hangin kei' kiangah hong gentel thei khat beek om lo hi,” ci hi.</VERS>
            <VERS vnumber="25"> Tua ciangin Josef in Faro’ kiangah, “Faro’ mang in khat ahi hi; Pasian in ama' bawl ding Faro’ tungah hong kilangsak khin hi. </VERS>
            <VERS vnumber="26"> A hoih bawngpi sagihte in kum sagih hi a, a hoih buhvui sagihte in zong kum sagih mah ahi hi; a mang pen khat ahi hi. </VERS>
            <VERS vnumber="27"> Tuate khit ciangin a hong paikhia a gawng a gulhgawng bawngpi sagihte in kum sagih hi a, nisuahna huihpi in a theemsak buhvui hawm sagihte in zong kialpi kum sagih ahi hi. </VERS>
            <VERS vnumber="28"> Faro' kianga kong gen bangin Pasian in Ama' hih ding Faro' tungah hong lak khin ahi hi. </VERS>
            <VERS vnumber="29"> Izipt gamsung khempeuhah kum sagih sung hauhna hong tung ding a, </VERS>
            <VERS vnumber="30"> ahih hangin tua khit ciangin kialpi kum sagih sung hong tungin, hauhna ngeisa khempeuh Izipt gamsungah kimangngilh ding hi; kialpi in gamsung netum ding a, </VERS>
            <VERS vnumber="31"> nasia mahmah ding ahih manin, tua hong tung ding kialpi’ huhau-in gamsungah hauhna kithei lo ding hi. </VERS>
            <VERS vnumber="32"> Faro’ mang nih a phakna pen tua thu in Pasian’ sehsa hi, a cih nopna hi a, Pasian in tomno sungin hong tungsak ding hi. </VERS>
            <VERS vnumber="33"> Tua ahih ciangin tu-in Faro in thu ngaihsut siam mipil khat tengkhia in la, Izipt gamsung uk dingin amah koih in. </VERS>
            <VERS vnumber="34"> Faro in gamsungah vaihawm ulian seh in la, a kihauh kum sagih sungin Izipt gam leitang pan-a piang seh-nga-suah-seh-khat la in. </VERS>
            <VERS vnumber="35"> Hong tung ding kum hoih sunga an khempeuh amaute khawmsak in la, khuapite' sungah annek dingin Faro’ ukna nuai-ah antangte kholin, amaute kemsak in. </VERS>
            <VERS vnumber="36"> Kialpi hangin gamsung a siat loh nadingin Izipt gamsungah a hong tung ding kum sagih kialpi dal nadingin a kikoihcing an hi ding hi,” ci hi.</VERS>
            <VERS vnumber="37"> Hih a thugen pen Faro leh a nasem khempeuhte in hoih sa uh hi. </VERS>
            <VERS vnumber="38"> Faro in a nasemte' kiangah, “Ama' sungah Pasian’ Kha Siangtho a omna, hih bang mi mu ding i hi hiam?” ci hi. </VERS>
            <VERS vnumber="39"> Tua ahih ciangin Faro in Josef' kiangah, “Pasian in hihte khempeuh nang hong lak khin ahih manin, nang banga thu ngaihsut siam leh a pil om lo hi; </VERS>
            <VERS vnumber="40"> nang in ka inn sungah ulian na hi ding a, nangma thupiak bangin ka mite khempeuh gamta ding uh hi; kumpi tokhom tawh kisai-in kei in nang' sangin ka lianzaw bek ding hi,” ci hi. </VERS>
            <VERS vnumber="41"> Faro in Josef' kiangah, “En in, Izipt' leitang tung khempeuhah nang kong koih khin zo hi,” ci hi. </VERS>
            <VERS vnumber="42"> Tua ciangin Faro in a min gelhna zungbuh ama' khut tung panin suahkhia-in Josef' khut-ah bulhsak a, puan hoih mahmah tawh amah zemin, a ngawng-ah kham khainiang khat oksak hi; </VERS>
            <VERS vnumber="43"> ama' zom-a ulian ahihna tawh ama' leeng nihna tungah amah tuangsak hi; ama' mai-ah amaute kiko a, “Khuk din un!” ci hi. Tua ahih ciangin Izipt leitang tung khempeuh a ukin amah koih hi. </VERS>
            <VERS vnumber="44"> Tua tham loin Faro in Josef' kiangah, “Keimah in Faro ka hi hi, nangma' thukim lohin Izipt leitang tung khempeuhah kuamah in a khut a khe nangawn uh liik lo ding uh hi,” ci hi. </VERS>
            <VERS vnumber="45"> Faro in Josef' min Zefenath-paneah phuak hi; amah in On khua siampipa Potifera’ tanu Asenath tawh kiteengsak hi. Tua ahih ciangin Izipt gamsungah Josef zin kawikawi hi.</VERS>
            <VERS vnumber="46"> Izipt kumpipa Faro’ nasemin a tum ciangin Josef kum sawmthum pha hi. Faro’ omna panin Josef paikhia a, Izipt gamsung khempeuhah pai hi. </VERS>
            <VERS vnumber="47"> A kihauh kum sagih sungin leitang in tampi piangsak a, </VERS>
            <VERS vnumber="48"> Izipt gamah tampi a om lai takin amah in tua kum sagih sunga ante khempeuh khawm a, khuapite sungah an khol hi; a kiim-a lote panin khuapi sim-ah amah in an khol hi. </VERS>
            <VERS vnumber="49"> A teh ding a khawl dong zahin Josef in tuipi sehnel zahin antang tampi khol hi, bang hang hiam cih leh kiteh khin zo lo hi.</VERS>
            <VERS vnumber="50"> Kialpi kum hong tun’ ma-in Josef in On khua siampipa Potifera’ tanu Asenath tawh tapa nih nei hi. </VERS>
            <VERS vnumber="51"> Josef in a ta masa Manasseh phuak hi; amah in, “Bang hang hiam cih leh Pasian in ka haksatna khempeuh leh ka pa’ innkuan khempeuh a mangngilhin hong bawl hi,” ci hi. </VERS>
            <VERS vnumber="52"> A nihna amah in Efraim phuak hi; “Bang hang hiam cih leh ka thuakna gamsungah kei a pungin hong bawl hi,” ci hi.</VERS>
            <VERS vnumber="53"> Izipt gamsunga a om kum sagih sung hauhna bei ta hi; </VERS>
            <VERS vnumber="54"> Josef' gensa bangin kum sagih kialpi hong kipan hi. Gam dang khempeuhah kialpi om hi; ahih hangin Izipt gamsung tengah an om hi. </VERS>
            <VERS vnumber="55"> Izipt gam khempeuh a kial ciangin, an ngenin mite Faro' tungah kiko uh hi; Faro in Izipt mite khempeuh' tungah, “Josef kiangah pai un; note tunga ama' hong cih bangin gamta un,” ci hi. </VERS>
            <VERS vnumber="56"> Tua ahih ciangin gam khempeuhah kialpi a tun’ kim ciangin Josef in ankholna innte khempeuh hongin, Izipt mite' tungah zuak hi, bang hang hiam cih leh Izipt gamah kialpi nasia hi. </VERS>
            <VERS vnumber="57"> Tua tham loin, leitung khempeuhah kialpi nasia ahih manin, antang lei dingin Josef' kiangah leitung mi khempeuh hong pai uh hi.</VERS>
        </CHAPTER>
        <CHAPTER cnumber="42">
            <VERS vnumber="1">Izipt-ah an a omna thu Jakob in a theih ciangin, amah in a tapate kiangah, “Bang hangin khat leh khat ki-en na hi uh hiam?” ci hi. </VERS>
            <VERS vnumber="2"> Amah in, “En un, Izipt-ah an om hi ci-in ka za zo hi; eite si loin i nuntak nadingin paisuk un la, ei’ ading an va lei un,” ci hi. </VERS>
            <VERS vnumber="3"> Tua ahih ciangin Izipt-ah an lei dingin Josef sanggamte sawm paisuk uh hi. </VERS>
            <VERS vnumber="4"> Ahih hangin Jakob in Josef’ sanggampa Benjamin, a sanggamte tawh paisak lo hi, bang hang hiam cih leh ama' tungah siatna tung kha ding ci-in lau hi. </VERS>
            <VERS vnumber="5"> Tua ahih ciangin Kanaan gam sungah kial tung ahih manin a hong pai dangte tawh Israel’ tapate zong an lei dingin hong paikhawm uh hi.</VERS>
            <VERS vnumber="6"> Tu-in Josef in tua gamah a ukpa ahi hi; gam mi khempeuh tunga an a zuakpa amah ahi hi. Josef' sanggamte hong pai-in, a maitang uh lei lam ngatin ama mai-ah hong kun uh hi. </VERS>
            <VERS vnumber="7"> Josef in a sanggamte mu-in thei a, ahih hangin amah in mi dang bangin bawlin amaute' tungah khauh pau hi. “Koi pan-a hong pai na hi uh hiam?” amah in ci hi. Amaute in, “An lei dingin Kanaan gam panin hong pai hi ung,” ci uh hi. </VERS>
            <VERS vnumber="8"> Tua ahih ciangin Josef in a sanggamte thei a, ahih hangin amaute in amah thei lo uh hi. </VERS>
            <VERS vnumber="9"> Josef in a mangin amaute a mat khitna a mangte phawk hi; amah in amaute' kiangah, “Note in thukan na hi uh a, hih gam thanemna en dingin hong pai na hi uh hi,” ci hi. </VERS>
            <VERS vnumber="10"> Amaute in ama' kiangah, “Hi lo hi, topa aw, an lei dingin na nasemte a hong pai hi ung. </VERS>
            <VERS vnumber="11"> Kote khempeuh in mi khat’ ta ka hi uh a, kote in a thutak ka hi uh hi, na nasemte in thukan hi lo uh hi,” ci uh hi. </VERS>
            <VERS vnumber="12"> Amah in amaute' kiangah, “Hi lo hi, hih gam ginat lohna en dinga hong pai na hi uh hi,” ci hi. </VERS>
            <VERS vnumber="13"> Amaute in, “Ko, nangma nasemte in sanggam pasal sawm-le-nih ka hi uh a, Kanaan gamsungah mi khat’ ta ka hi uh hi; en in, a moi pen tu ni hunin ka pa uh tawh om a, khat pen om nawn lo hi,” ci uh hi. </VERS>
            <VERS vnumber="14"> Ahih hangin Josef in amaute' kiangah, “Note’ tunga kong gen bangin a hi mah hi, note in thukan na hi uh hi. </VERS>
            <VERS vnumber="15"> Hih thu tawh note hong kithei ding hi: Faro in a nungta ahih mah bangin na sanggam moi pen uh hih lai-ah hong pai kei leh hih lai mun panin note na paikhia thei kei ding uh hi. </VERS>
            <VERS vnumber="16"> Note’ sungah thuman om hiam ci-in a kimuh nading, na thugente uh a kitel nadingin note thong sungah na om lai takun note khat kisawl un la, na sanggampa uh hong paipihsak un; tua ahih kei leh Faro in a nungta ahih mah bangin note in thukan na hi taktak uh hi,” ci hi. </VERS>
            <VERS vnumber="17"> Amah in thong sungah ni thum sung amaute koih hi.</VERS>
            <VERS vnumber="18"> A ni thum ni-in Josef in amaute' kiangah, “Keimah in Pasian zaktak ka hih manin hih bangin gamta un, tua hi leh na nungta ding uh hi: </VERS>
            <VERS vnumber="19"> note in thuman mi na hih uh leh na thong sung uhah na sanggamte uh khat omsak lai un la, a dangte pai-in na innkuan a gilkialte’ adingin an pua un la, </VERS>
            <VERS vnumber="20"> na sanggam moi pen uh kei' kiangah hong paipih un; tua ciangin na kam gente uh kitel ding a, note na si kei ding uh hi,” ci hi. Amaute tua mah bangin gamta uh hi. </VERS>
            <VERS vnumber="21"> Tua ciangin amaute khat leh khat in, “A taktak i sanggampa tawh kisai-in eite i mawh hi, amah in eite' kiangah hong thumin eite in a thu i ngaih loh ciangin amah a lungkhamna i mu hi; tua ahih ciangin hih lungkhamna eite' tungah hong tung hi,” kici uh hi. </VERS>
            <VERS vnumber="22"> Reuben in amaute dawng a, “Tangvalpa' tungah khial kei un ci-in note' tungah hong gen hi lo ka hi hiam? Ahih hangin nong ngai kei uh hi. Tua ahih ciangin tu-in ama' sisan man hong tung ahi hi,” ci hi. </VERS>
            <VERS vnumber="23"> Amaute’ kikal-ah kamphen khat om ahih manin Josef in amau’ paute a tel lam amaute in thei lo uh hi. </VERS>
            <VERS vnumber="24"> Tua ciangin amaute' kiang panin amah kihei-in kap hi; amah amaute' kiangah hong pai kikin amaute hopih hi. Amah in amau' kiang panin Simeon la-in amau’ muhna-ah amah hen hi.</VERS>
            <VERS vnumber="25"> Amau' ipte antang tawh dipsakin, a van sung uhah amau’ sum ciat koih kikin, lampi-a a nek ding uh an a piak nading Josef in thupia hi. Tua mah bangin amau’ adingin kihihsak hi.</VERS>
            <VERS vnumber="26"> Tua ciangin amaute in a late uh antang suan-in paikhia uh hi. </VERS>
            <VERS vnumber="27"> Amaute khat in a giahna panun a la gan-an pia dingin a van a suah leh, a van gong-ah a sum mu hi; </VERS>
            <VERS vnumber="28"> amah in a sanggamte' kiangah, “Ka sum kikoih kik hi; hih lai-ah ka van gong-ah om!” ci hi. Hih thu hangin amaute lungsi uh a, liingin amaute khat leh khat ki-en uh a, “Pasian in eite hih banga hong bawl bang ahi hiam?” ci uh hi.</VERS>
            <VERS vnumber="29"> Kanaan gamah a pa uh Jakob' kiang a tun’ uh ciangin, amaute tunga thu piang khempeuh gen uh a, </VERS>
            <VERS vnumber="30"> “Mipa, tua gam topa kote' tungah hong khauh pau-in, tua gam thukan-in kote hong ngaihsun hi. </VERS>
            <VERS vnumber="31"> Ahih hangin kote in ama' kiangah, ‘Kote thuman mi ka hi uh a, kote thukan ka hi kei uh hi; </VERS>
            <VERS vnumber="32"> kote in ka pa uh' tapa, sanggam pasal sawm-le-nih ka hi uh hi; khat pen om nawn lo a, tu ni hunin a moi pen Kanaan gamah ka pa uh tawh om hi,’ ka ci uh hi. </VERS>
            <VERS vnumber="33"> Tua ciangin mipa, tua gam topa in kote' tungah, ‘Note thuman mi na hihna uh hih tawh ka thei ding hi: na sanggamte uh khat kei' kiangah nusia un la, na innkuan gilkialte adingin antang la un la, na lampi uhah pai un. </VERS>
            <VERS vnumber="34"> Na sanggam moi pen uh kei' kiangah hong paipih un; tua ciangin note thukan hi loin thuman mi na hihna uh ka thei ding a, note' kiangah na sanggampa uh hong khah-in hih gamsungah sum na bawl thei ding uh hi,’ hong ci hi,” ci-in gen uh hi.</VERS>
            <VERS vnumber="35"> Amau’ vante a suah ciangun, en in, a milip-un a sumte uh a van sung ciat uhah om hi; amaute leh a pa un amaute’ sum kihente a muh uh ciangin, lungkham uh hi. </VERS>
            <VERS vnumber="36"> A pa uh Jakob in amaute' kiangah, “Ka tate tawh kei nong kikhensak zo uh hi: Josef om nawn lo, Simeon om nawn lo, tu-in note in Benjamin na la ding uh hi; hihte khempeuh kei tungah hong tung khin hi,” ci hi. </VERS>
            <VERS vnumber="37"> Tua ciangin Reuben in a pa' kiangah, “Na kiangah amah kong paipih kik kei leh ka tapa nihte that in; kei hong ap in, nang' kiangah amah kong ciahpih kik ding hi,” ci hi. </VERS>
            <VERS vnumber="38"> Ahih hangin amah in, “A sanggampa si a, amah bek om ahih manin note tawh ka tapa hong paisuk lo ding hi. Note’ pai nading na khualzinna uhah ama' tungah siatna tung khazenzen leh, dahna tawh ka sam kangte Leinuai-ah na paipih suk ding uh hi,” ci hi.</VERS>
        </CHAPTER>
        <CHAPTER cnumber="43">
            <VERS vnumber="1"> Tu-in gamsungah kialpi nasia semsem hi. </VERS>
            <VERS vnumber="2"> Izipt gam panin a puak uh antang amaute in a gaih khit uh ciangin, a pa un amaute' kiangah, “Pai kik un la, eite’ ading an tawm khat va lei un,” ci hi. </VERS>
            <VERS vnumber="3"> Ahih hangin Judah in ama' kiangah, “Mipa in thupi takin kote hong hilhkhol a, ‘Na sanggampa uh tawh nong ton kei uh leh ka mai na mu kei ding uh hi,’ hong ci hi. </VERS>
            <VERS vnumber="4"> Ka sanggampa uh hong zuisak lecin kote paisukin nang’ ading an ka lei ding uh hi; </VERS>
            <VERS vnumber="5"> ahih hangin amah nong zuihsak kei leh kote ka paisuk kei ding uh hi, bang hang hiam cih leh mipa in kote' kiangah, ‘Na sanggampa uh tawh nong ton kei uh leh ka mai na mu kei ding uh hi,’ hong ci hi,” ci hi. </VERS>
            <VERS vnumber="6"> Israel in, “Mipa kiangah sanggam dang khat nei ung, ci-in genin bang hangin kei hong hici bawlsiat na hi uh hiam?” ci hi. </VERS>
            <VERS vnumber="7"> Amaute in dawngin, “Mipa in kote’ thu leh ka sanggamte uh’ thu lim takin hong dong a, ‘Na pa uh a nungta lai hiam? Sanggam dang na nei uh hiam?’ hong ci hi. Ama' kianga ka gen uh hih dotnate ka dawnna uh ahi hi; ‘Na sanggampa uh hong tonpih suk un,’ amah in hong cih ding lam kote in bangci theih kholh ding ka hi uh hiam?” ci uh hi. </VERS>
            <VERS vnumber="8"> Judah in a pa Israel' kiangah, “Tangvalpa hong zuisak in la, nang leh ko leh i tate si loin i nuntak theih nadingin kote ding-in ka va pai ding uh hi. </VERS>
            <VERS vnumber="9"> Keimah in ama' adingin a kikham ka hi ding hi; kei’ khut sung panin amah nong kal ding hi. Keimah in amah nang' kiangah hong ciahpih kik loin na mai-ah kong koih kik kei leh, tua mawhna kei hong thuaksak tawntung in; </VERS>
            <VERS vnumber="10"> bang hang hiam cih leh zekai lo hi lehang tu-in nih vei i tung kik khin ta ding hi,” ci hi.</VERS>
            <VERS vnumber="11"> Tua ciangin a pa uh Israel in amaute' kiangah, “A tuaci bang ding a hih leh hih bangin gamta un: gamsunga singgah limci pente na ip sung uhah pua un la, mipa' tungah letsong-in lingsi tawm, khuaizu tawm, singnai, mor paknamtui, pistakhio gah leh almond gahte puaksuk un. </VERS>
            <VERS vnumber="12"> Na sum uh a zah nih pua un; na van gong uh a, a kikoih kik sumte pua kik un; a kikhial hi kha ding hi. </VERS>
            <VERS vnumber="13"> Na sanggampa uh zong sam-in ding un la, mipa' kiangah pai kik un; </VERS>
            <VERS vnumber="14"> amah in na sanggampa uh leh Benjamin hong ciahsak kik theih nadingin Vanglianpen Pasian in mipa’ mai-ah note hehpihna hong pia ta hen. Ka tate tawh ka kikhen leh a kikhen ka hi ding hi,” ci hi. </VERS>
            <VERS vnumber="15"> Tua ahih ciangin amaute in letsong la-in, amaute in sum a zah nih leh Benjamin la uh hi; amaute ding-in Izipt-ah manlangin paisuk uh a, Josef' mai-ah ding uh hi.</VERS>
            <VERS vnumber="16"> Josef in amaute tawh Benjamin a muh ciangin, amah in a inn sung nasempa’ kiangah, “Mite inn sungah paipih in la, gan khat go-in an bawl in, bang hang hiam cih leh mite in sun ciangin kei tawh an ne ding uh hi,” ci hi. </VERS>
            <VERS vnumber="17"> Josef' sawl bangin mipa in sem a, mite Josef' innah paipih hi. </VERS>
            <VERS vnumber="18"> Josef’ innah kipaipih ahih manin lau uh a, amaute in, “Eite sila-in hong bawlin i late a mat theih nading, eite’ tungah thu hong zongin eite hong hih theih nadingin, a masa lai-a i van sunga sum kikoihte’ hangin eite hong kipaipih hi,” ci uh hi. </VERS>
            <VERS vnumber="19"> Tua ahih ciangin amaute Josef’ inn sung nasempa kiangah paito uh a, inn kongkhak-ah amah tawh kihoin, </VERS>
            <VERS vnumber="20"> “Aw, topa aw, an lei dingin khat vei kong pai uh hi; </VERS>
            <VERS vnumber="21"> ka giahna mun uh ka tun’ uh ciangin ka vante ka hong uh a, ka sumte uh a cingin ka van sung ciat uhah om hi; tua ahih ciangin kote in tua sumte kong puakik uh a, </VERS>
            <VERS vnumber="22"> an lei nadingin sum dang zong kong pua uh hi. Ka van sung uhah kua in sum koih ahi hiam ka thei kei uh hi,” ci uh hi. </VERS>
            <VERS vnumber="23"> Amah in dawng a, “Nuam takin om un, lau kei un; na Pasian leh na pa’ Pasian in note adingin na van sung uhah sum koih hi ding hi; keimah in note’ sum a cingin ka ngah khin hi,” ci hi. Tua ciangin amah in amaute' kiangah Simeon paikhiatpih hi. </VERS>
            <VERS vnumber="24"> Mipa in Josef' innah amaute paipihin, amaute tui pia-in, amaute in a khe uh sil khinin, amah in amaute’ late gan-an a piak khit ciangin, </VERS>
            <VERS vnumber="25"> amaute in tua lai-ah an ne ding uh ci-in za uh ahih manin sun-in Josef hong pai ciangin a piak ding uh letsong bawl khol uh hi.</VERS>
            <VERS vnumber="26"> Innah Josef hong pai ciangin amau' puak letsongte inn sungah ama' kiangah paipih uh a, ama' mai-ah lei lakah kun uh hi. </VERS>
            <VERS vnumber="27"> Amah in amau’ omzia dong a, “Na gen uh puteek, na pa uh a dam hiam? Amah a nungta lai hiam?” ci hi. </VERS>
            <VERS vnumber="28"> Amaute in, “Nangma' nasem ka pa uh dam hi, amah nungta lai hi,” ci uh hi. Amaute in a lu uh kun uh a, zahtakna pia uh hi. </VERS>
            <VERS vnumber="29"> Amah khuadak to a, a nu' tapa Benjamin mu a, “Hih in kei' kianga nong gen uh na sanggam moi pen uh ahi hiam? Pasian in nang hong hehpih hen, ka ta!” ci hi. </VERS>
            <VERS vnumber="30"> Tua ciangin a lungsimin a sanggampa ngai lua ahih manin Josef manlangin paikhia a, a kah nading mun zong hi. Amah a inn dei sungah pai-in tua lai-ah kap hi. </VERS>
            <VERS vnumber="31"> Tua ciangin amah in a mai phiatin hong paikhia hi; amah ki-ip tawmin, “An hong pia un,” ci hi. </VERS>
            <VERS vnumber="32"> Amaute in amah, amah guakin nesakin, amaute amau guakin nesakin, amah tawh a ne Izipt mite in amau guak mahin ne hi, bang hang hiam cih leh Izipt mite in Hebru mite tawh an ne khawm lo hi, tua bang hihna in Izipt mite’ adingin a kihhuai ahi hi. </VERS>
            <VERS vnumber="33"> Ama' mai-ah amaute a suah hun tawh kizui leh a suak masapen pan a moi pen dong a khangnona tawh kizui-in tu uh hi; lamdangsakna tawh amaute khat leh khat ki-en uh hi. </VERS>
            <VERS vnumber="34"> Josef' sabuai tung panin amau tanh ciat kipia-in, ahih hangin Benjamin’ tanh pen amaute’ aa zah nga pha hi. Tua ahih ciangin amaute in ne-in dawn-in amah tawh lungdam uh hi.</VERS>
        </CHAPTER>
        <CHAPTER cnumber="44">
            <VERS vnumber="1"> Tua ciangin amah in a inn sung nasempa thupia a, “Mite’ van sungah amau’ puak zawh zakzah guang in la, amau’ sum ciat a van gong ciatah koih in la, </VERS>
            <VERS vnumber="2"> ka ngun hai pen an lei nadingin a sum tawh a moi pen’ van gong-ah koihsak in,” ci hi. Amah in Josef’ gen bangin hih hi. </VERS>
            <VERS vnumber="3"> Zingsang khua a vak phetin a late uh tawh mite kisawlkhia hi. </VERS>
            <VERS vnumber="4"> Amaute a pai khit, ahih hangin khuapi panin a nai lai-in, Josef in ama' inn sung nasempa' kiangah, “Kithawi in la, mite va delh in; amaute na phak ciangin amaute' kiangah, ‘Bang hangin a hoih pen a sia tawh hong thuk na hi uh hiam? Bang hangin ka ngun hai gu na hi uh hiam? </VERS>
            <VERS vnumber="5"> Ka topa in hih hai sung panin dawnin, hih tawh amah in thu thei hilo ahi hiam? Hih bangin na gamtat manun na khial uh hi,’ va ci-in,” ci hi.</VERS>
            <VERS vnumber="6"> Amah in amaute a phak ciangin amah in amaute' kiangah hih thute gen hi. </VERS>
            <VERS vnumber="7"> Amaute in ama' kiangah, “Bang hangin ka topa in thu hih bang gen ahi hiam? Nasemte tua banga gamta ding hi dek peuhmah lo hi. </VERS>
            <VERS vnumber="8"> En in, ka van gong uh a, ka muh uh sumte Kanaan gam panin nang' kiangah kong puakkik uh hi; tua ahih leh na topa’ inn panin ngun hita leh kham hita leh bangci guk ding ka hi uh hiam? </VERS>
            <VERS vnumber="9"> Na nasemte' sung pan tua hai a kimuhna penpen kithat hen la, kote zong ka topa’ sila ka hi ding uh hi,” ci uh hi. </VERS>
            <VERS vnumber="10"> Amah in, “Na cih bang uh hi ta hen: a kimuhna penpen ka sila hi ding a, no a dang teng mawhna na baang kei ding uh hi,” ci hi. </VERS>
            <VERS vnumber="11"> Tua ciangin a milip-in a van uh lei lakah nga suk uh a, a milip-in a van uh suah uh hi. </VERS>
            <VERS vnumber="12"> Nasempa in zong a, a ham pen panin kipanin a moi pen tawh tawp hi; Benjamin’ van sungah a hai kimu hi. </VERS>
            <VERS vnumber="13"> Tua ciangin amaute in a puan uh balkeek-in, a late uh a van suan ciatin, amaute khuapi-ah hong paikik uh hi.</VERS>
            <VERS vnumber="14"> Judah leh a sanggamte Josef' innah a tun’ ciangin, amah tua lai-ah na om lai hi; ama' mai lei lakah amaute puk uh hi. </VERS>
            <VERS vnumber="15"> Josef in amaute' kiangah, “Note’ gamtatna a bangci gamtat ahi hiam? Kei bang mi in hih bang thu ka theihna theilo na hi uh hiam?” ci hi. </VERS>
            <VERS vnumber="16"> Judah in, “Ka topa' tungah bang hong ci gen ding ka hi uh hiam? Bang thu gen ding ka hi uh hiam? Tua ahih kei leh ko bangci kiphel theih ding ka hi uh hiam? Pasian in na nasemte’ mawhna mukhia hi; en in, kote leh hai a kimuhna-pa zong, ka topa’ sila ka hi uh hi,” ci hi. </VERS>
            <VERS vnumber="17"> Ahih hangin amah in, “Tua bangin hi dek lo ding hi. Hai a kimuhna mipa bek ka sila hi ding hi; note ahih leh, na pa’ kiang uhah nuam takin ciah un,” ci hi.</VERS>
            <VERS vnumber="18"> Tua ciangin ama' kiangah Judah paito-in, “Ka topa aw, hong thum ing, na nasempa nang' tungah kam khat thu hong gensak in la, na nasempa' tungah na hehna hong sosak kei in; bang hang hiam cih leh nang in Faro mahmah tawh a kibang na hi hi. </VERS>
            <VERS vnumber="19"> Ka topa in a nasemte nong dong a, ‘Pa hita leh sanggam pasal hita leh na nei uh hiam?” nong ci hi. </VERS>
            <VERS vnumber="20"> Kote in ka topa' kiangah, ‘Kote in a teek pa khat leh a teek zawh-a a neih sanggam pasal moi khat ka nei uh hi; ama' sanggampa si a, a nu’ tate sung pan amah bek om lai hi; a pa in amah it mahmah hi,’ kong ci uh hi. </VERS>
            <VERS vnumber="21"> Tua ciangin nangmah in na nasemte' kiangah, ‘Ka mit tawh amah ka muh theih nadingin kei' kiangah amah hong tonpih suk un,’ na ci hi. </VERS>
            <VERS vnumber="22"> Kote in ka topa' kiangah, ‘Tangvalpa in a pa nusia thei lo ding hi, bang hang hiam cih leh a pa nusia leh a pa si ding hi,’ kong ci uh hi. </VERS>
            <VERS vnumber="23"> Tua ciangin nangmah in na nasemte' kiangah, ‘Note tawh na sanggam a moi pen hong paisuk khop kei leh ka mai nong mu nawn kei ding uh hi,’ nong ci hi. </VERS>
            <VERS vnumber="24"> Tua ciangin na nasemte ka pa' kiangah ka paikik uh ciangin ka topa’ thugente ama' kiangah ka gen uh hi. </VERS>
            <VERS vnumber="25"> Ka pa un, ‘Pai kik-in eite’ ading an tawm va lei un, hong cih ciangin </VERS>
            <VERS vnumber="26"> kote in, “Ka paisuk thei kei uh hi. Ka sanggam moi pen uh ko tawh hong pai leh ka paisuk ding uh hi; bang hang hiam cih leh ka sanggam moi pen uh ko tawh hong pai kei leh mipa’ mai ka mu kei ding uh hi,’ ka ci uh hi. </VERS>
            <VERS vnumber="27"> Tua ciangin na nasempa ka pa un kote' kiangah, ‘Ka zi in kei tawh tapa nih a neih na thei uh hi; </VERS>
            <VERS vnumber="28"> khat in kei hong nusia a, amah kibalzan khin taktak hi, ka ci hi; tua huna kipan amah ka mu nawn kei hi. </VERS>
            <VERS vnumber="29"> Hih a khat zong kei' kiang panin na lak uh a, ama' tungah siatna a tun’ leh, dahna tawh ka sam kangte Leinuai-ah na paipih suk ding uh hi,’ hong ci hi. </VERS>
            <VERS vnumber="30"> Tua ahih ciangin tu-in, na nasempa ka pa' kiangah ka pai ciangin, tangvalpa kote tawh hong ciah kei leh, ama' lungsim khempeuh tangvalpa’ tungah om ahih manin, </VERS>
            <VERS vnumber="31"> kote tawh tangvalpa a ciah lohna a muh ciangin amah si ding hi; na nasemte in na nasempa ka pa uh’ samkangte dahna tawh Leinuai-ah ka paipih suk ding uh hi. </VERS>
            <VERS vnumber="32"> Bang hang hiam cih leh na nasempa in tangvalpa’ adingin ka pa tungah a kikham ka hi a, ‘Nang' kiangah amah kong paipih kik kei leh tua mawhsakna ka pa’ muhna-ah ka nuntak tawntungin ka thuak ding hi,’ ka ci hi. </VERS>
            <VERS vnumber="33"> Tua ahih ciangin tu-in kong thum hi, ka topa’ sila dingin tangvalpa’ tangin na nasempa hong omsak in; a sanggamte tawh tangvalpa ciahkiksak in. </VERS>
            <VERS vnumber="34"> Bang hang hiam cih leh tangvalpa kei tawh hong ton kei leh ka pa' kiangah bangci ciahkik theih ding ka hi hiam? Ka pa’ tungah a tung ding siatna ka en ngam kei ding hi,” ci hi.</VERS>
        </CHAPTER>
        <CHAPTER cnumber="45">
            <VERS vnumber="1"> Tua ciangin ama' kianga dingte khempeuh’ mai-ah Josef ki-ip zo nawn lo hi; “Ka kiang panin mi khempeuh paikhiasak un,” ci-in amah kiko hi. Tua ahih ciangin Josef in a sanggamte' tungah amah a kipulak ciangin kuamah dang om lo hi. </VERS>
            <VERS vnumber="2"> Amah a ging-in kap khia ahih manin Izipt mite in za hi; Faro’ innkuante in zong za hi. </VERS>
            <VERS vnumber="3"> Josef in a sanggamte' kiangah, “Keimah in Josef ka hi hi; i pa a nungta lai hiam?” ci hi. Ahih hangin ama omna-ah amaute maizum uh ahih manin a sanggamte in amah dawng thei lo uh hi.</VERS>
            <VERS vnumber="4"> Tua ahih ciangin Josef in a sanggamte' kiangah, “Ka nai-ah hong pai un, hong thum ing,” ci hi. Amaute a nai-ah hong pai uh hi. Amah in, “Keimah in Izipt-ah na zuak uh na sanggampa Josef ka hi hi. </VERS>
            <VERS vnumber="5"> Tu-in hih lai-ah kei nong zuak manun lungkham kei un, nomau' tungah kihehtawm kei un; bang hang hiam cih leh nuntakna a hingsak dingin note’ mai-ah Pasian in kei hong sawl hi. </VERS>
            <VERS vnumber="6"> Bang hang hiam cih leh gamsungah hih kum nih sung kialpi tung zo hi; lo khawh loh, an lak loh ding kum nga om lai hi. </VERS>
            <VERS vnumber="7"> Note adingin leitungah a om lai mi a hingsak ding leh note adingin a suakta mi tampi a kem dingin note’ mai-ah Pasian in kei hong sawl hi. </VERS>
            <VERS vnumber="8"> Tua ahih ciangin hih lai-ah a hong sawl mi in note na hi kei uh hi, Pasian ahi hi; amah in Faro’ pa-in kei hong bawlin, ama' inn khempeuh’ topa leh Izipt gam khempeuh ukpa-in amah in kei hong bawl khin hi. </VERS>
            <VERS vnumber="9"> Manlangin i pa' kiangah ciah to un la, ama' kiangah, ‘Na tapa Josef in hih bangin ci hi, Pasian in Izipt khempeuh’ topa-in kei hong bawl khin hi; ka kiangah hong paisuk hen, zekai kei hen; </VERS>
            <VERS vnumber="10"> Goshen leitangah na teng ding a, nang leh na tate leh na tate’ tate leh na tuuhonte leh na bawnghonte leh na neih khempeuh tawh, nangmah in kei tawh na kinai ding hi; </VERS>
            <VERS vnumber="11"> hong tung ding kialpi kum nga om lai ahih manin tua lai-ah nang kong vaak ding hi; tua hi kei leh nang leh na innkuanpite leh na neih khempeuh in zawn’na na ngah ding uh hi,’ ci hi, ci un. </VERS>
            <VERS vnumber="12"> Note' kianga thu hong gen in keima' kam ahihna tu-in note’ mit-in nong mu uh hi, ka sanggampa Benjamin’ mit in zong hong mu hi. </VERS>
            <VERS vnumber="13"> Izipt-ah keima' liatna khempeuh leh note’ muhsa khempeuh i pa’ kiangah na gen ding uh hi. Manlang un la, hih lai-ah i pa hong paipih suk un,” ci hi. </VERS>
            <VERS vnumber="14"> Tua ciangin a sanggampa Benjamin ngawng kawi-in a kap hi; Benjamin in zong amah ngawng kawi-in a kap hi. </VERS>
            <VERS vnumber="15"> Tua ciangin a sanggamte khempeuh ngawng kawi-in a kap hi; tua khit ciangin a sanggamte in amah hopih uh hi.</VERS>
            <VERS vnumber="16"> “Josef’ sanggamte hong pai,” cihna thu Faro’ inn sungah a kizak ciangin, tua thu in Faro leh a nasemte lungdamsak mahmah hi. </VERS>
            <VERS vnumber="17"> Faro in Josef' kiangah, “Na sanggamte' kiangah, ‘Hih bangin gamta un: na ganhingte uh van suan un la, Kanaan gamah paikik un; </VERS>
            <VERS vnumber="18"> i pa leh na innkuanpihte uh la un la, kei' kiangah hong pai un, Izipt gam a hoihpen mun note kong pia ding a, note in gam hoih sunga piangte na ne ding uh hi.’ </VERS>
            <VERS vnumber="19"> Amaute zong thu pia in la, ‘Hih bangin gamta un: na tate leh na zite’ adingin Izipt gam panin leeng la un la, i pa hong paipihin hong pai un. </VERS>
            <VERS vnumber="20"> Izipt gam khempeuh a hoih penna nomau’ aa ahih ciangin na vante uh ngaihsutin nei kei un,’ ci in,” a ci hi.</VERS>
            <VERS vnumber="21"> Israel’ tapate tua mah bangin gamta uh hi; Josef in Faro’ thupiak mah bangin amaute leeng pia a, lampi-a a nek ding uh zong an pia hi. </VERS>
            <VERS vnumber="22"> Amah in amaute khempeuh tungah puan hoih silh khat ciat pia hi; ahih hangin Benjamin' tungah ngun shekel za thum leh puan hoih silh nga pia hi. </VERS>
            <VERS vnumber="23"> Amah in a pa' kiangah a nuai-ate khak hi: Izipt na hoihte a pua la sawm, antang, anlum leh lampi-a a pa’ nek ding an a pua lapi sawm puak hi. </VERS>
            <VERS vnumber="24"> Tua ciangin amah in a sanggamte sawl khia a, amaute a paikhiat ciangin amah in maute' kiangah, “Lampi-ah kitawng kei un,” ci hi, </VERS>
            <VERS vnumber="25"> Tua ahih ciangin amaute Izipt panin paito uh a, a pa uh Jakob' kiang Kanaan gamah ciah uh hi. </VERS>
            <VERS vnumber="26"> Amaute in ama' kiangah, “Josef nungta lai a, amah in Izipt gam khempeuh tungah a ukpa ahi hi,” ci uh hi. Amah in amaute’ thugen um lo ahih ciangin a lung si hi. </VERS>
            <VERS vnumber="27"> Ahih hangin amaute’ tunga Josef gen kammalte ama' kiangah a gen ciang uh leh Josef in amah puak nadinga a khak leengte a muh ciangin, a pa uh Jakob’ lungsim hing kik hi; </VERS>
            <VERS vnumber="28"> Israel in, “Pha zo hi; ka tapa Josef nungta lai hi; ka sih ma-in pai-in amah ka mu ding hi,” ci hi.</VERS>
        </CHAPTER>
        <CHAPTER cnumber="46">
            <VERS vnumber="1"> Tua ahih ciangin Israel in a neih khempeuh tawh a khualzin kipanin Be-ersheba tungin, a pa Isaak’ Pasian’ tungah biak piakna pia hi. </VERS>
            <VERS vnumber="2"> Pasian in Israel tungah zan-in thu gen a, “Jakob, Jakob,” ci hi. Amah in, “Hiah om ing,” ci hi. </VERS>
            <VERS vnumber="3"> Tua ciangin Amah in, “Keimah in na pa’ Pasian ahi, Pasian ka hi hi; Izipt-ah paisuk ding lau kei in; bang hang hiam cih leh minam lian khatin tua lai-ah nang kong bawl ding hi. </VERS>
            <VERS vnumber="4"> Izipt-ah nang tawh kong paisuk ding a, tua ciangin zong keimah in nang kong paipih to kik ding hi; Josef' khut sungah na si ding hi,” ci hi. </VERS>
            <VERS vnumber="5"> Tua ciangin Be-ersheba panin Jakob ding khia hi; Israel’ tapate in a pa uh Jakob, a tate uh, a zite uh, amah puak nadinga Faro in a khak leeng sungah pua uh hi. </VERS>
            <VERS vnumber="6"> Amaute in zong Kanaan gamsunga a lam uh a ganhingte uh leh a nate uh la-in, Jakob leh ama' suan-le-khakte ahi, </VERS>
            <VERS vnumber="7"> a tapate, ama tapate’ tapate, a tanute, a tapate’ tanute tawh Izipt-ah pai uh hi; amah in a suan-le-khakte khempeuh Izipt-ah paipih hi.</VERS>
            <VERS vnumber="8"> Tu-in hihte in Israel’ suan-le-khak, Izipt-ah a pai Jakob leh a tate’ min ahi hi. Jakob’ ta u pen Reuben </VERS>
            <VERS vnumber="9"> leh Reuben’ tapate: Hanok, Pallu, Hezron leh Karmi ahi hi. </VERS>
            <VERS vnumber="10"> Simeon’ tapate: Jemuel, Jamin, Ohah, Jakhin, Zohar leh Kanaan numei’ tapa Shawl ahi hi. </VERS>
            <VERS vnumber="11"> Levi’ tapate: Gershon, Kohath leh Marari ahi hi. </VERS>
            <VERS vnumber="12"> Judah' tapate: Er, Onan, Shelah, Perez leh Zarah (ahih hangin Kanaan gamah Er leh Onan si hi); Perez' tapate in Hezron leh Hamul ahi hi. </VERS>
            <VERS vnumber="13"> Isaakhar’ tapate: Tola, Puvah, Iob leh Shimron ahi hi. </VERS>
            <VERS vnumber="14"> Zebulun’ tapate: Sered, Elon leh Jahle-el </VERS>
            <VERS vnumber="15"> (hihte in Paddan-aram-ah Jakob tawh a neih Leah’ tapate hi a, a tanu Dinah tawh ahi hi; a tapa leh a tanute a vekpi in sawmthum-le-thum ahi hi). </VERS>
            <VERS vnumber="16"> Gad’ tapate: Zifion, Haggi, Shuni, Ezbon, Eri, Arodi, leh Areli ahi hi. </VERS>
            <VERS vnumber="17"> Asher’ tapate: Imnah, Ishvah, Ishvi, Beriah leh a sanggamnu uh Serah ahi hi. Beriah’ tapate: Heber leh Malkhiel </VERS>
            <VERS vnumber="18"> (hihte in Laban in a tanu Leah tungah a piak Zilpah’ tapate ahi hi; amah in Jakob tawh hihte nei hi—mi sawm-le-guk ahi hi). </VERS>
            <VERS vnumber="19"> Jakob’ zi Rachel’ tapate: Josef leh Benjamin ahi hi. </VERS>
            <VERS vnumber="20"> Josef in Izipt gamah On khua siampipa Potifera’ tanu Asenath tawh Manasseh leh Efraim nei hi. </VERS>
            <VERS vnumber="21"> Benjamin’ tapate: Bela, Bekher, Ashbel, Gera, Naaman, Ehi, Rosh, Muppim, Huppim leh Ard </VERS>
            <VERS vnumber="22"> (hihte in Jakob tawh a neih Rachel’ tapate hi a, a vekpi-in mi sawm-le-li ahi hi). </VERS>
            <VERS vnumber="23"> Dan’ tapa in Hushim ahi hi. </VERS>
            <VERS vnumber="24"> Naptali’ tapate: Jahze-el, Guni, Jezer, leh Shillem </VERS>
            <VERS vnumber="25"> (hihte in Laban in a tanu Rachel’ tungah a piak Bilhah in Jakob tawh a neih tapate ahi hi—a vekpi in mi sagih ahi hi). </VERS>
            <VERS vnumber="26"> Izipt gamah a pai Jakob’ aa ahi ama' suan-le-khak, Jakob’ tapate’ zite a kisim loin, a vekpi in mi sawmguk-le-guk ahi hi; </VERS>
            <VERS vnumber="27"> Josef in Izipt gamah a neih a tapate in nih ahi hi; Izipt gamah a pai Jakob’ innkuan khempeuh sawmsagih ahi hi.</VERS>
            <VERS vnumber="28"> Amah in ama' mai Goshen-ah amah lam a lak dingin Josef' kiangah Judah ma sawl hi; amaute Goshen gamah hong pai uh hi. </VERS>
            <VERS vnumber="29"> Tua ciangin Josef in a leengte kithawisakin Goshen-ah a pa Israel dawn dingin paito hi; a pa a muh phetin ngawng kawi-in tawl khat sung kap hi. </VERS>
            <VERS vnumber="30"> Israel in Josef' kiangah, “Na maitang mu khinin nang na nuntak lai thei ka hih manin tu-in ka si zongin phamawh nawn lo hi,” ci hi. </VERS>
            <VERS vnumber="31"> Josef in a sanggamte leh a pa’ innkuanpite kiangah, “Kei paito-in Faro’ kiangah ka va gen ding a, ama' tungah, ‘Kanaan gam-a a om ka sanggamte leh ka pa’ innkuanpihte kei' kiangah hong pai hi; </VERS>
            <VERS vnumber="32"> amaute in gankemte ahih manin tuucing ahi uh hi; amaute in a tuuhonte uh leh a bawnghonte uh leh a neih khempeuh uh hong paipih uh hi,’ ka va ci ding hi. </VERS>
            <VERS vnumber="33"> Faro in note hong samin note' kiangah, ‘Na nasep uh bang ahi hiam?’ hong cih ciangin, </VERS>
            <VERS vnumber="34"> Goshen leitangah na ten’ theih nadingun note in, ‘Kote hita leh ka pate uh hita leh ko, na nasemte in ka neu uh a, kipan tu hun dongin gankemte ka hi uh hi,’ na ci ding uh hi; bang hang hiam cih leh Izipt mite’ adingin tuucing peuhmah a kihhuai ahi hi,” ci hi.</VERS>
        </CHAPTER>
        <CHAPTER cnumber="47">
            <VERS vnumber="1"> Tua ahih ciangin Josef pai-in Faro kiangah, “Ka pa leh ka sanggamte a tuuhon uh leh a bawnghon uh leh a neih khempeuh uh tawh Kanaan gam panin hong pai uh hi; amaute tu-in Goshen gamah om uh hi,” ci-in gen hi. </VERS>
            <VERS vnumber="2"> A sanggamte' lak panin amah in mi nga la-in Faro’ kiangah paipih hi. </VERS>
            <VERS vnumber="3"> Faro in a sanggamte' kiangah, “Na nasep uh bang ahi hiam?” ci hi. Amaute in Faro’ kiangah, “Ka pate uh mah bangin na nasem kote in tuucingte ka hi uh hi,” ci uh hi. </VERS>
            <VERS vnumber="4"> Amaute in Faro’ kiangah, “Hih gamah tawl khat a om dingin kong pai uh hi; bang hang hiam cih leh Kanaan gamah kialpi nasia lua ahih manin tua lai-ah na nasemte’ tuuhonte ading lonona om nawn lo hi; tu-in kong thum uh hi, na nasemte Goshen gamah hong teengsak in,” ci uh hi. </VERS>
            <VERS vnumber="5"> Tua ciangin Faro in Josef' kiangah, “Na pa leh na sanggamte na kiangah hong tung khin hi. </VERS>
            <VERS vnumber="6"> Izipt leitang khempeuh nangma' thu ahi hi; na pa leh na sanggamte lei hoihna penah teengsak in; Goshen leitangah amaute teengsak in; amaute' lakah a hih thei mi na muh leh ka ganhingte a kem dingin koih in,” ci hi.</VERS>
            <VERS vnumber="7"> Tua ciangin Josef in a pa Jakob tumpihin Faro’ mai-ah koih a, Jakob in Faro thupha pia hi. </VERS>
            <VERS vnumber="8"> Faro in Jakob' kiangah, “Na nuntak kum bangzah pha ta a hi hiam?” ci hi. </VERS>
            <VERS vnumber="9"> Jakob in Faro' kiangah, “Tawl khat ka khualzin hun in kum za leh kum sawmthum ahi hi; ka nuntak hun tomin siatna bek om a, ka pate tawl khat a om sung uh a nuntakna hunte ban nai lo hi,” ci hi. </VERS>
            <VERS vnumber="10"> Jakob in Faro thupha pia a, Faro’ omna panin paikhia hi. </VERS>
            <VERS vnumber="11"> Tua ciangin Faro’ thu piaksa bangin Josef in leitang a hoih pen, Rameses leitang, Izipt gamsungah neihsa pia-in a pa leh a sanggamte teengsak hi. </VERS>
            <VERS vnumber="12"> Josef in a pa, a sanggamte leh a pa’ innkuanpihte khempeuh a ne ding zah tawh kizui-in an pia hi.</VERS>
            <VERS vnumber="13"> Tu-in gam khempeuhah an om lo hi; bang hang hiam cih leh kialpi nasia mahmah a, kialpi hangin Izipt mite leh Kanaan mite vul gawp uh hi. </VERS>
            <VERS vnumber="14"> Amaute in antang a leina hangin, Izipt gamsung leh Kanaan gamsunga sum om khempeuh Josef in ngah khin hi; Josef in Faro’ innah sum paipih hi. </VERS>
            <VERS vnumber="15"> Izipt gamsung leh Kanaan gamsunga sum a bei khit ciangin Izipt mite khempeuh Josef' kiangah hong pai-in, “Kote an hong pia in; bang hangin na muhna-ah si ding ka hi uh hiam? Bang hang hiam cih leh ka sum uh bei ta hi,” ci uh hi. </VERS>
            <VERS vnumber="16"> Josef in dawngin, “Na ganhingte uh hong pia un, na sum uh bei ahih leh na ganhing khekna-in an kong pia ding hi,” ci hi. </VERS>
            <VERS vnumber="17"> Tua ahih ciangin amaute in Josef' kiangah a ganhingte uh paipih uh hi; Josef in sakolte, tuuhonte, bawnghonte, late khekna-in amaute an pia hi; a ganhingte uh khekna-in Josef in tua kum sung amaute an pia hi. </VERS>
            <VERS vnumber="18"> Tua kum a bei ciangin, a kum kik ciangin amaute ama' kiangah pai-in, ama' kiangah, “Ka sum uh a beikhitna ka topa uh tungah kong im kei ding uh hi; ganhing honte ka topa’ aa ahi hi; ka pumpi uh leh ka leitang uh cih sim loh ka topa’ muhna-ah bangmah om lo hi. </VERS>
            <VERS vnumber="19"> Bang hangin kote si-in ka leitang uh nangma' muhna-ah maimawk ding ahi hiam? Kote leh ka leitang uh an tawh hong lei in la, kote leh ka leitang uh Faro’ sila ka hi ding uh hi; leitang mawk val loin, kote si loin ka hin’ theih nadingun khaici hong pia in,” ci uh hi.</VERS>
            <VERS vnumber="20"> Tua ahih ciangin Josef in Izipt gam khempeuh Faro’ adingin lei hi; bang hang hiam cih leh kialpi nasia lua ahih manin Izipt mi khempeuh in a lote uh zuak uh hi. Leitang in Faro’ aa suak hi; </VERS>
            <VERS vnumber="21"> mihingte ahi leh, Izipt gam mong khat panin a mong khat dongin amah in sila-in bawl hi. </VERS>
            <VERS vnumber="22"> Siampite’ leitang bek amah in lei lo hi; bang hang hiam cih leh siampite in Faro’ tung panin a kiciangtan zah an ngah uh a, amaute' tungah Faro in a piak tawh amaute nungta uh hi; tua ahih ciangin amaute in a leitang uh zuak lo uh hi. </VERS>
            <VERS vnumber="23"> Tua ciangin Josef in mite' kiangah, “En un, tu ni-in note leh na leitang uh Faro’ adingin kong lei hi. Tu-in hih lai-ah no adingin khaici om a, note in leitang tungah na vawh ding uh hi. </VERS>
            <VERS vnumber="24"> An lak ciangin Faro' tungah seh-nga-suah-seh-khat na pia ding uh a, seh-nga-suah-seh-li pen lo-ah khaici ding, note leh na innkuanpihte uh leh na tate uh’ an dingin na tang ding uh hi,” ci hi. </VERS>
            <VERS vnumber="25"> Amaute in, “Nang in ka nuntakna uh nong honkhia khin zo hi: ka topa uh lungdam hen la, kote in Faro’ sila ka hi ding uh hi,” ci uh hi. </VERS>
            <VERS vnumber="26"> Tua ahih ciangin Faro in seh-nga-suah-seh-khat nei ding hi cihna, tu ni donga a om, Izipt leitang tawh kisai-in Josef in ngeina kip khatin bawl hi; siampite’ leitang bek Faro’ aa suak lo hi.</VERS>
            <VERS vnumber="27"> Tua ahih ciangin Goshen gam, Izipt leitangah Israel teeng hi; tua sungah amaute in neihsa ngah uh a, pungin tampi tak pha uh hi. </VERS>
            <VERS vnumber="28"> Izipt gamah Jakob kum sawm-le-sagih nungta hi; tua ahih ciangin Jakob’ nite, a nuntak kumte in kum za leh kum sawmli-le-sagih ahi hi.</VERS>
            <VERS vnumber="29"> Israel a sih ding hun a nai ciangin, amah in a tapa Josef samin ama' kiangah, “Tu-in na muhna-ah maipha ka ngah leh, ka phei nuai-ah na khut koih in la, hehpih tak leh citakin kei nong bawl ding thu ciam in. Izipt-ah kei hong vui kei in la, </VERS>
            <VERS vnumber="30"> ka pate tawh ka tawlngak khawm ciangin Izipt panin kei hong puakhia in la, amau’ kivuina munah kei hong vui in,” ci hi. Amah in dawngin, “Na gensa bangin ka hih ding hi,” ci hi. </VERS>
            <VERS vnumber="31"> Amah in, “Kei' tungah hong kiciam in,” ci hi; amah ama' tungah kiciam hi. Tua ciangin Israel a ciangkhut dawnah amahmah kingam suk hi.</VERS>
        </CHAPTER>
        <CHAPTER cnumber="48">
            <VERS vnumber="1"> Hih hun khit ciangin, “En in, na pa a ci na hi,” ci-in Josef' kiangah kigen hi; tua ahih ciangin amah in a tapa nihte Manasseh leh Efraim paipih hi. </VERS>
            <VERS vnumber="2"> Jakob kiangah, “Na tapa Josef na kiangah hong pai hi,” ci-in kigen hi; tua ciangin Israel in a tha saan-in lupna tungah tu hi. </VERS>
            <VERS vnumber="3"> Jakob in Josef' kiangah, “Kanaan gam Luz-ah Vanglian Pasian kei' tungah hong kilangin kei thupha hong pia a, </VERS>
            <VERS vnumber="4"> kei' kiangah, 'En in, nang hong pungsakin, tampi hong phasakin, mihing hon khatin hong bawlin, nang’ khit cianga na suan-le-khakte tunga a neih dingin hih leitang ka pia ding hi,’ hong ci hi. </VERS>
            <VERS vnumber="5"> Tu-in, Izipt-ah nang' kiangah kong pai ma-in Izipt gam sungah nang' sung pan-a a suak na tapa nihte keima’ aa ahi hi; Reuben leh Simeonte mah bangin Efraim leh Manasseh in keima’ aa hi ding hi. </VERS>
            <VERS vnumber="6"> Amaute khit ciangin nang’ sung pan-a suak tate in nangma’ aa hi ding hi; amau’ gamh luahna-ah amau’ sanggamte’ min tawh amaute kilo ding hi. </VERS>
            <VERS vnumber="7"> Bang hang hiam cih leh Paddan panin ka pai lai-in, Efrath tun’ madiak, Kanaan gam lam kal-ah ka dah nadingin Rachel si hi; Efrah (Bethlehem) paina lampi-ah amah ka vui hi,” ci hi.</VERS>
            <VERS vnumber="8"> Israel in Josef' tapate a muh ciangin amah in “Hihte kua ahi hiam?” ci hi. </VERS>
            <VERS vnumber="9"> Josef in a pa’ kiangah, Pasian in hih lai-ah kei hong piak ka tapate ahi hi,” ci hi. Amah in, “Kong thum hi, amaute thupha ka piak theih nadingin ka kiangah hong paipih in,” ci hi. </VERS>
            <VERS vnumber="10"> Tu-in Israel’ mitte a khanghamna hangin mang a, amah in khua mu thei lo hi. Tua ahih ciangin Josef in ama' kiangah amaute paipih hi; amah in amaute nam-in kawi hi. </VERS>
            <VERS vnumber="11"> Israel in Josef kiangah, “Na maitang mu dingin ka kingaihsun kei hi; en in, Pasian in na tate zong kei hong musak hi,” ci hi. </VERS>
            <VERS vnumber="12"> Tua ciangin Josef in amaute a khuk panin lakhia-in, amahmah lei lam nga-in kun hi. </VERS>
            <VERS vnumber="13"> Josef in amaute gel la-in, Efraim ama khut tak lam Israel’ vei lam khutah, Manasseh ama veilam khut, Israel’ tak lam khutah paipih hi. </VERS>
            <VERS vnumber="14"> Israel in a taklam khut zanin a nauzawpa Efraim’ lutang tungah nga a, Manasseh a ta upa ahih manin, a khut kipaih pehsakin Manasseh’ lutang tungah a veilam khut nga hi. </VERS>
            <VERS vnumber="15"> Amah in Josef thupha pia-in, “Ka pate Abraham leh Isaak in a na a sep sak Pasian, tu ni dongin ka nuntak tawntung tuu bangin lam hong pi Pasian, </VERS>
            <VERS vnumber="16"> siatna khempeuh panin kei hong tankhia vantungmi in hih tangvalte thupha pia in; amaute' sungah keima' min leh ka pa Abraham leh Isaak’ min kizomsak in; leitung laizang ah amaute mi honpi khatin khangsak in,” ci hi.</VERS>
            <VERS vnumber="17"> A pa in a tak lam khut Efraim’ lutang tungah a koih Josef in a muh ciangin tua in amah lungkim losak hi; Efraim lutang panin Manasseh’ lutang tungah koih dingin amah in a pa’ khut la hi. </VERS>
            <VERS vnumber="18"> Josef in a pa' kiangah, “Hilo hi, ka pa aw; bang hang hiam cih leh hih pen a suak masa ahi hi; na taklam khut ama' lu tungah koih in,” ci hi. </VERS>
            <VERS vnumber="19"> Ahih hangin a pa in nial a, “Ka thei hi, ka ta aw, ka thei hi; amah zong mi khat suak ding a, amah zong lian ding hi; ahi zongin a naupa amah sangin lianzaw ding a, a suan-le-khakte in minam lianpi khat suak ding hi,” ci hi. </VERS>
            <VERS vnumber="20"> Tua ahih ciangin amah in tua ni-in amaute thupha pia a, “Note in Israel sungah thupha na kipia ding uh a, ‘Pasian in Efraim leh Manasseh bangin note hong bawl hen,’ kici ding hi,” ci hi. Tua ahih ciangin amah in Manasseh’ mai-ah Efraim koih hi. </VERS>
            <VERS vnumber="21"> Tua ciangin Israel in Josef kiangah, “En in, kei a si ding ka hi ta hi, ahih hangin Pasian in nang tawh hong om ding a, na pate’ leitangah nang hong paipih kik ding hi. </VERS>
            <VERS vnumber="22"> Tua tham loin, ka namsau leh ka thal tawh Amor mite’ khut tung panin ka lak mual pang khat, na sanggamte’ tung sangin nang' tungah kong pia zaw hi,” ci hi.</VERS>
        </CHAPTER>
        <CHAPTER cnumber="49">
            <VERS vnumber="1"> Tua ciangin Jakob in a tapate sam a, “A hong tung ding hunte ah note tunga hong tung ding thu kong gen theih nadingin note hong kikhawm un.</VERS>
            <VERS vnumber="2"> Jakob’ tapate aw, hong kikhawm un la za un, na pa Israel’ thu ngai un.</VERS>
            <VERS vnumber="3"> Reuben, nang in ka ta upa, ka vangliatna leh ka thahatna gah, kiphatsakna ah ka tungtuan’na, vangliatna ah ka tungtuan’na na hi hi.</VERS>
            <VERS vnumber="4"> Tui bangin kip loin, na tungtuang kei ding hi, bang hang hiam na cih leh na pa’ zi na luppih hi; tua ciangin na ninsak hi – ka lupna ah na paito hi.</VERS>
            <VERS vnumber="5"> Simeon leh Levi-te in unau hi a, a hiam uh ngongtat nadingin zang uh hi.</VERS>
            <VERS vnumber="6"> Amau’ kikhopna-ah ka pai kei ding a, amau’ pawl tawh ka kizom kei ding hi; bang hang hiam cih leh a hehna uhah amaute in mi that uh a, amau' kiphatsakna tawh amaute in bawngtalte zagui sattat uh hi.</VERS>
            <VERS vnumber="7"> Amau’ sinsona in lauhuai a, amau’ hehna kihtak huai hi, ciamsiatna ngah ta uh hen! Jakob sungah amaute ka khenthang ding a, Israel sungah amaute ka thehthang ding hi.</VERS>
            <VERS vnumber="8"> Judah, na sanggamte in nang hong phat ding a, na galte’ ngawng na heek ding a, na sanggamte na mai-ah hong kun ding uh hi.</VERS>
            <VERS vnumber="9"> Judah in humpinelkai tawh kibang hi; ka ta aw, na matsa ganhing na nekna panin na paito hi. Amah kun suk a, humpinelkai-pa leh humpinelkai-nu bangin lum hi; kua in amah phong ngam ding ahi hiam?</VERS>
            <VERS vnumber="10"> Judah kiang pan kumpi ciangkhut paikhia lo ding, ukpa’ ciangkhut zong a khe kikal pan paikhia lo ding, a neipa' kiangah a tun’ mateng, mite’ thuman’na ama' tungah om ding hi.</VERS>
            <VERS vnumber="11"> A sakolno leenggui-ah khihin, a lano leenggui hoih pen-ah khihin, amah in a puante leenggah zu sungah sawpin a puansilhte leenggah tuisan sungah sawp hi;</VERS>
            <VERS vnumber="12"> ama' mitte leenggahzu sangin vom zaw ding a, a hate bawngnawi sangin paak zaw ding hi.</VERS>
            <VERS vnumber="13"> Zebulun in tuipi gei-ah teeng ding hi; amah in teembaw khawlmun suak ding a, Sidon ciangah a gamgi om ding hi.</VERS>
            <VERS vnumber="14"> Issakhar in a hat la hi a, vangik nih kikal-ah lum hi;</VERS>
            <VERS vnumber="15"> tawlngakna mun a hoihna leh leitang a nopna mu hi; tua ahih ciangin a pua dingin a liangko niamsak a, sawl zawh thu-a nasepna tawh sila suak hi.</VERS>
            <VERS vnumber="16"> Israel minamte khat bangin Dan in a mite thu khen ding hi.</VERS>
            <VERS vnumber="17"> Dan in lampi-ah gulpi hi ding a, sul gei-ah gulgu nei hi ding hi, sakol’ khetul petin a tuangpa nungkiat hi.</VERS>
            <VERS vnumber="18"> Na hotkhiatna ka ngak hi, Topa aw.</VERS>
            <VERS vnumber="19"> A buluhte in Gad sim ding a, ahih hangin amah in amaute khetul su ding hi.</VERS>
            <VERS vnumber="20"> Asher’ an lim ding a, amah in kumpi anlimte bawl ding hi.</VERS>
            <VERS vnumber="21"> Naftali in a kikhah sakhipi hi a, sakhino suakkhiasak hi.</VERS>
            <VERS vnumber="22"> Josef in a gah pha leenggui hi a, cik tui gei-a a gah pha hiang ahi hi; a hiangte kulh tungah zam hi.</VERS>
            <VERS vnumber="23"> Thal tawite in nakpi takin amah sim-in, amah thal tawh kap a, nasia takin gimsak hi;</VERS>
            <VERS vnumber="24"> ahih hangin ama' thal liing loin om a, a khutte kizaptel sak hi, Jakob’ Vanglian Pa’ khut (Israel Suangpi, Tuucingpa’ min),</VERS>
            <VERS vnumber="25"> nang hong huh ding na pa’ Pasian’ tunga om vantung thuphate, nuai-a tuithukna sunga om thuphate, ang sung leh gil sung thuphate tawh nang thupha hong pia ding Vanglian Pasian tawh.</VERS>
            <VERS vnumber="26"> Na pa’ thuphate in tawntung mual liante’ thupha, tawntung mual neute’ tamna sangin vanglian zaw hi; tuate in Josef’ lutang tung leh a sanggamte' kiang panin a tuamkoihpa’ tungah om ta hen.</VERS>
            <VERS vnumber="27"> Benjamin in a ne bakbak keivom hi a, zingsangin a sa matsa ne-in, nitakin a ngahsa teng hawm hi,” ci hi.</VERS>
            <VERS vnumber="28"> Hihte khempeuh in Israel minam sawm-le-nihte ahi hi; hih in amau tawh kituak ciatin thupha a piak, a pa in amaute thupha pia-in a gente ahi hi.</VERS>
            <VERS vnumber="29"> 29-30 Tua ciangin amah in amaute thu hilh a, amaute’ kiangah, “Kei in ka mipihte’ kiangah a kigawm ding ka hi ta hi; kivui nading mun-in neih dingin Abraham in Hit mi Efron’ tung panin a lo tawh a lei khop, Kanaan gam, Mamre nisuahna lam-a om, Makpelah lo-a leihawm, Hit mi Efron’ lo-a leihawm sungah ka pate tawh hong vui un. </VERS>
            <VERS vnumber="31"> Tua lai munah amaute in Abraham leh a zi Sarah vui uh hi; tua lai munah amaute in Isaak leh a zi Rebekah vui uh hi; tua lai munah keimah in Leah ka vui hi – </VERS>
            <VERS vnumber="32"> lo leh tua sunga om leihawm Hit mite' tungpanin a kilei ahi hi,” ci hi. </VERS>
            <VERS vnumber="33"> Jakob in a tapate thuhilh a man khit ciangin’ a lupna tungah lai-tat a, a nunung pen a hu sang a, ama' mihingte kiangah kigawm hi.</VERS>
        </CHAPTER>
        <CHAPTER cnumber="50">
            <VERS vnumber="1"> Tua ciangin Josef a pa' tungah pukin, ama' tungah kap a, amah nam hi. </VERS>
            <VERS vnumber="2"> A pa a muat loh nadingin a bawl dingin Josef in a nasem zatui siamte thu pia hi. Tua ahih ciangin zatui siamte in zatui tawh Israel bawl uh hi; </VERS>
            <VERS vnumber="3"> zatui tawh bawlna nasep hun tampi kisam ahih manin tua nasep ni sawmli sung sep ding kisam hi. Izipt mite ama' hangin ni sawmsagih sung kap uh hi.</VERS>
            <VERS vnumber="4"> Ama' hangin kahna hun a bei ciangin Josef in Faro’ innsung upate' kiangah, “Tu-in note' mai-ah maipha ka ngah leh Faro’ kiangah thu nong va gensak ding uh kong thum hi. </VERS>
            <VERS vnumber="5"> Ka pa in kei hong kiciamsak a, ‘Kei a si ding ka hita hi: Kanaan leitangah kei adingin ka khuatsa han sungah kei nong vui ding hi,’ hong ci hi. Tua ahih ciangin tu-in kei hong paitosak in la, ka pa hong vuisak in, ci-in kong thum hi; tua ciangin kei kong ciahkik ding hi, va cihsak un,” ci hi. </VERS>
            <VERS vnumber="6"> Faro in dawngin, “Paito in la, nang hong kiciamsak bangin na pa vui in,” ci hi. </VERS>
            <VERS vnumber="7"> Tua ahih ciangin a pa vui dingin Josef paito hi; amah tawh Faro’ uliante khempeuh, a inn sung upate, Izipt gam upate khempeuh zong, </VERS>
            <VERS vnumber="8"> Josef innkuante khempeuh, a sanggamte, a pa’ innkuante mah bangin paito uh hi; a tate uh, a tuuhonte uh leh a ganhing honte bek uh Goshen gamah kinusia hi. </VERS>
            <VERS vnumber="9"> Tua lai munah amah tawh leengte leh sakol tuangte zong paikhawm to uh hi; tua lai-a paite tam mahmah hi. </VERS>
            <VERS vnumber="10"> Amaute Jordan gun gal khat, Atad’ buhcilna phual a tun’ uh ciangin, nakpi takin dahna tawh thuum uh hi; amah in a pa hangin ni sagih sung dahna hun bawl hi. </VERS>
            <VERS vnumber="11"> Tua gam-a teeng Kanaan mite in, Atad’ buhcilna-ah tua banga kahna a muh uh ciangin, amaute in, “Hih in Izipt mite’ adingin a nasia thuumna ahi hi,” ci uh hi. Tua ahih ciangin tua mun in Abelmizraim kici hi; tua in Jordan gungal khat ahi hi. </VERS>
            <VERS vnumber="12"> Tua ahih ciangin amah in amaute a thupiak bangin ama' tapate in ama adingin bawlsak uh hi; </VERS>
            <VERS vnumber="13"> bang hang hiam cih leh ama' tapate in Kanaan gamah amah pua-in, kivui nading mun-a neih dingin Abraham in Hit mi Efron’ tung panin a lo tawh a lei khop, Mamre nisuahna lam-a om, Makpelah mun-a lo sunga leihawm sungah vui uh hi. </VERS>
            <VERS vnumber="14"> Amah in a pa a vui khit ciangin, a sanggamte leh a pa vui dingin amah tawh a pai khempeuhte tawh Izipt-ah Josef ciahkik hi.</VERS>
            <VERS vnumber="15"> Josef' sanggamte in a pa uh a sih khitna a muh uh ciangin, amaute in, “Josef in eite hong mudahin ama' tunga siatna i bawl khempeuh amah in hong thukkik kha ding hi,” ci uh hi. </VERS>
            <VERS vnumber="16"> Tua ahih ciangin amaute in Josef' kiangah thu puak uh a, “I pa in a sih ma-in hih bangin thu hong pia a, </VERS>
            <VERS vnumber="17"> ‘Josef' kiangah hih bangin ci un. Na sanggamte’ thupalsatna leh a khialna na maisak in, kong thum hi, bang hang hiam cih leh nang' tungah amaute in siatna hong bawl uh hi,’ ci hi. Tua ahih ciangin tu-in nang' tungah kong thum uh hi, i pa’ Pasian’ nasemte’ thupalsatna hong maisak in,” ci uh hi. Amaute in ama' kiangah thu a gen ciangin Josef kap hi. </VERS>
            <VERS vnumber="18"> A sanggamte zong hong pai-in ama mai-ah puk uh a, “En in, kote in nangma' nasemte ka hi uh hi,” ci uh hi. </VERS>
            <VERS vnumber="19"> Ahih hangin Josef in amaute' kiangah, “Lau kei un, bang hang hiam cih leh keimah in Pasian’ za-ah om ka hi hiam? </VERS>
            <VERS vnumber="20"> Note in ahih leh, kei’ tungah a sia dingin na ngaihsun uh hi; ahih hangin Pasian in tu ni hun-a mah bangin mi tampite a nuntak theihna a pian’ nadingin a hoih dingin a ngaihsut ahi hi. </VERS>
            <VERS vnumber="21"> Tua ahih ciangin lau kei un; note leh na tate uh adingin an kong pia ding hi,” ci hi. Amah in tua bangin kip gen pha kikin amaute hehnem hi.</VERS>
            <VERS vnumber="22"> Tua ahih ciangin Josef, amah leh a pa’ innkuan tawh Izipt-ah teeng uh hi; Josef kum za leh kum sawm nungta hi. </VERS>
            <VERS vnumber="23"> Josef in khang thumna ahi Efraim’ tate mu hi; Manasseh’ tapa Makhir’ tate zong Josef’ inn sung mahah suak uh hi. </VERS>
            <VERS vnumber="24"> Josef in a sanggamte' kiangah, “Kei a si ding ka hi ta hi; ahih hangin note’ kiangah Pasian hong pai-in hong huh ding a, hih leitang panin amah in Abraham, Isaak leh Jakob' tunga a ciamsa leitang-ah note hong paikhiatpih to ding hi,” ci hi. </VERS>
            <VERS vnumber="25"> Tua ciangin Josef in Israel tapate’ kiciamna bawlin, “Note' kiangah Pasian hong hawh ding a, note in hih lai panin ka guhte na pua to ding uh hi,” ci hi. </VERS>
            <VERS vnumber="26"> Tua ahih ciangin kum za leh kum sawm pha-in Josef si hi; amaute in zatui tawh amah a muat loh nadingin bawl uh a, Izipt hankuang sung khatah amah kikoih hi.</VERS>
        </CHAPTER>
    </BIBLEBOOK>
    <BIBLEBOOK bnumber="2" bname="Paikhiatna" bsname="Pai">
        <CHAPTER cnumber="1">
            <VERS vnumber="1">Jakob tawh Izipt-ah a hong pai, amau’ innkuan ciat tawh ahi, Israel’ tapate’ minte in: </VERS>
            <VERS vnumber="2"> Reuben, Simeon, Levi, leh Judah, </VERS>
            <VERS vnumber="3"> Issakhar, Zebulun, leh Benjamin, </VERS>
            <VERS vnumber="4"> Dan leh Naftali, Gad leh Asher ahi hi. </VERS>
            <VERS vnumber="5"> Jakob’ suan-le-khakte khempeuh mihing sawmsagih ahi hi; Josef pen Izipt-ah na om khin zo hi. </VERS>
            <VERS vnumber="6"> Tua ciangin Josef leh a sanggamte leh tua khang mi khempeuh si uh hi. </VERS>
            <VERS vnumber="7"> Ahih hangin Israel suan-le-khakte pung-in nakpi takin khang uh hi; amaute tampi pha-in nakpi takin a vangliatna uh khang hi; tua ahih ciangin amaute tua gamah dim uh hi.</VERS>
            <VERS vnumber="8"> Tu-in Josef a thei lo kumpi thak khat Izipt gamah hong khang hi. </VERS>
            <VERS vnumber="9"> Amah in a mihingte' kiangah, “En un, Israel mite eite’ adingin tam lua-in thahat lua uh hi. </VERS>
            <VERS vnumber="10"> Hong pai un, amaute hong tam kha ding uh ahih manin ngaihsut siamna tawh amaute hih ni, eite' tungah gal hong om leh amaute in i galte pawlin eite hong do-in hih gam panin taikhia kha ding uh hi,” ci hi. </VERS>
            <VERS vnumber="11"> Tua ahih ciangin amaute nasepna tawh a gimsak dingin amaute' tungah nasem ukte koih uh hi; amaute in Faro’ adingin vankoihna Pithom leh Ra-amses khuapite lam uh hi. </VERS>
            <VERS vnumber="12"> Ahih hangin amaute a kinenniam ciangin amaute tampi pha zaw-in kizelhthang zaw uh hi. Izipt mite in Israel mite kihta uh hi. </VERS>
            <VERS vnumber="13"> Tua ahih ciangin amaute in Israel mite gim mahmahin nasemsak uh a, </VERS>
            <VERS vnumber="14"> buan leh leiseek tawh a haksa nasepna leh lo sungah nasep namkim khempeuh tawh amau’ nuntakna haksasak uh hi; amaute’ sepna khempeuhah amaute in gim mahmahin semsak uh hi.</VERS>
            <VERS vnumber="15"> Tua ciangin Izipt kumpipa in khat’ min in Shifrah kici-in a dang khat min in Puah a kiciHebru mi naudomte' kiangah, </VERS>
            <VERS vnumber="16"> “Hebru numeite nau domin, nausuahna tutphah tungah a tu na muh uh ciangun, tapa ahih leh a naungek na that ding uh hi; ahih hangin tanu ahih leh na nungtasak ding uh hi,” ci hi. </VERS>
            <VERS vnumber="17"> Ahih hangin naudomte in Pasian zahtak uh a, Izipt kumpipa in amaute a thupiak bangin gamta lo uh hi, nau pasalte nungtasak uh hi. </VERS>
            <VERS vnumber="18"> Tua ahih ciangin Izipt kumpipa in naudomte sam in, amaute' kiangah, “Bang hangin hih bangin gamta-in, nau pasalte nungtasak na hi uh hiam?” ci hi. </VERS>
            <VERS vnumber="19"> Naudomte in Faro’ kiangah, “Hebru numeite in Izipt numeite tawh a kibat loh hang ahi hi; bang hang hiam cih leh amaute thadim uh a, amau' kiangah naudomte a tun’ ma-in amaute na suak khin pahpah uh hi,” ci hi. </VERS>
            <VERS vnumber="20"> Tua ahih ciangin Pasian in naudomte lim bawl hi; mite khangin a thahatna uh khang hi. </VERS>
            <VERS vnumber="21"> Naudomte in Pasian zahtak ahih manin amah in amaute' tungah suan-le-khak a pia hi. </VERS>
            <VERS vnumber="22"> Tua ciangin Faro in ama' mihing khempeuh thupia a, “Hebru mite sung panin tapa a suak khempeuh Nail gun sungah na khia ding uh a, ahih hangin tanu khempeuh na nungtasak ding uh hi,” ci hi.</VERS>
        </CHAPTER>
        <CHAPTER cnumber="2">
            <VERS vnumber="1"> Tu-in Levi’ suan-le-khakte khat in Levi numei khat zi-in la hi. </VERS>
            <VERS vnumber="2"> Numei gai-in tapa khat nei hi; amah in nau hoih khat hi ci-in a muh ciangin, kha thum sung seel hi. </VERS>
            <VERS vnumber="3"> Amah in naungek a seel zawh nawn loh ciangin ama adingin pumpeng tawh kibawl lawh khat phansak a, tua lawh pen buan leh kultal tui tawh zut hi; amah in tua sungah naungek sialin gun gei-a phaikungte' lakah koih hi. </VERS>
            <VERS vnumber="4"> Amah bang a kicih hiam cih a thei dingin a gamla mun khatah a sanggamnu ding hi. </VERS>
            <VERS vnumber="5"> Tu-in Faro’ tanu kisil dingin gun-ah hong pai a, a numei-nasemte gun gei-ah pai uh hi; amah in phaikungte' lakah a lawh mu a, tua lawh la dingin a numei-nasem sawl hi. </VERS>
            <VERS vnumber="6"> Amah in a hon’ ciangin naungek mu hi; en in, naungek kap hi. Tua nu in amah hehpih a, “Hih in Hebru mite’ ta khat ahi hi,” ci hi. </VERS>
            <VERS vnumber="7"> Tua ciangin a sanggamnu in Faro' tanu' kiangah, “Keimah pai-in Hebru numeite’ lak panin nang adingin naupang hong khoisak dingin naucing khat ka va sapsak ding hiam?” ci hi. </VERS>
            <VERS vnumber="8"> Faro’ tanu in ama' kiangah, “Pai in,” ci hi. Tua ahih ciangin numeino pai-in naupang’ nu va sam hi. </VERS>
            <VERS vnumber="9"> Faro’ tanu in ama' kiangah, “Hih naupang la in la, kei adingin hong khoisak in, na thaman kong pia ding hi,” ci hi. Tua ahih ciangin nupi in naupang la-in khoi hi. </VERS>
            <VERS vnumber="10"> Naupang khang a, amah in Faro’ tanu' kiangah paipih a, amah in tua nu’ tapa suak hi; amah in a min Moses phuak hi, bang hang hiam cih leh amah in, “Tui sung panin amah ka kaikhia hi,” ci hi.</VERS>
            <VERS vnumber="11"> Ni khat, Moses a khan’ khit ciangin, ama' mipihte' kiangah pai-in amau’ nasep haksatnate mu hi; Izipt mi khat in ama' mipihte khat ahi Hebru mi khat a sat mu hi. </VERS>
            <VERS vnumber="12"> Amah khuadak kawikawi-in, kuamah mu lo ahih manin amah in Izipt mipa thatin sehnel sungah seel hi. </VERS>
            <VERS vnumber="13"> A zing ciangin amah a paikhiat ciangin, en in, Hebru mi nih na kilai uh hi; amah in a gamta khial mipa' kiangah, “Bang hangin na lawm sat na hi hiam?” ci hi. </VERS>
            <VERS vnumber="14"> Amah in dawngin, “Kote' tungah ulian ding leh thukhen dingin kua in nang hong koih ahi hiam? Izipt mipa na thah bangin nang in keimah thah ding hong sawm na hi hiam?” ci hi. Tua ciangin Moses lau a, “A thu kithei taktak hi,” ci-in ngaihsun hi. </VERS>
            <VERS vnumber="15"> Faro in tua thu a zak ciangin Moses thah dingin zong hi. Ahih hangin Faro’ kiang panin Moses tai-in Midian gamah om hi; amah tuikhuk gei khatah tu hi. </VERS>
            <VERS vnumber="16"> Tua lai takin Midian siampipa in tanu sagih nei hi; amaute hong pai-in tuitawi uh a, a pa uh’ tuuhonte tui pia dingin kuangzawn dim uh hi. </VERS>
            <VERS vnumber="17"> Tuucingte hong pai-in amaute hawlkhia hi; ahih hangin Moses dingto-in amaute huh a, a tuuhonte uh tui piaksak hi. </VERS>
            <VERS vnumber="18"> A pa uh Re-u-el kiangah amaute a tun’ ciangun amah in, “A bangci-a tu ni-a hong hici ciah baih na hi uh hiam?” ci hi. </VERS>
            <VERS vnumber="19"> Amaute in, “Izipt mi khat in tuucingte khut sung panin kote hong honkhia-a, ko adingin tui nangawn hong tawisakin tuuhonte tui pia hi,” ci uh hi. </VERS>
            <VERS vnumber="20"> Amah in a tanute' kiangah, “Amah koi lai-ah om ahi hiam? Bang hangin tua mipa nusia na hi uh hiam? Amah in an hong nek theih nadingin va sam un,” ci hi. </VERS>
            <VERS vnumber="21"> Tua mipa tawh a om khop dingMoses lungkim a, amah in Moses' tungah a tanu Zipporah pia hi. </VERS>
            <VERS vnumber="22"> Tua nu in tapa khat nei a, amah in a min Gershom phuak hi; bang hang hiam cih leh amah in, “Gam dangah peemta ka hi hi,” ci hi.</VERS>
            <VERS vnumber="23"> Tua ni tampi hun sung kikalin Izipt kumpipa si hi. Israel mite a salsuahna sung uh-ah thumin, huhna ngenin kiko khia uh a, a salsuahna sung uh-ah amau’ kikona Pasian' kiang tung hi. </VERS>
            <VERS vnumber="24"> Pasian in amau’ thumna za-in, Pasian in Abraham, Isaak leh Jakob tawh a thuciamna phawk hi. </VERS>
            <VERS vnumber="25"> Pasian in Israel mite mu a, Pasian in amaute’ omzia lunghimawh hi.</VERS>
        </CHAPTER>
        <CHAPTER cnumber="3">
            <VERS vnumber="1">Tu-in Moses in Midian siampi ahi, a sungpa Jethro’ tuuhon kem hi; amah in a tuuhon gamlak nisuahna lamah paipih a, Pasian’ mual ahi Horeb tung hi. </VERS>
            <VERS vnumber="2"> Sawlbawk meikuang sung panin ama' tungah Topa’ vantungmi in kilang hi; amah khuadak a, en in, sawlpang kuang hi, ahih hangin kangtum lo hi. </VERS>
            <VERS vnumber="3"> Moses in, “Bang hangin sawlpang kangtum lo hiam, kei pai-in hih a lamdang ka muh ka va en ding,” ci hi. </VERS>
            <VERS vnumber="4"> Tua thu thei dingin amah a paina Topa in a muh ciangin, sawlpang kawm panin Pasian in amah sam a, “Moses, Moses!” ci hi. Amah in, “Hiah om ing,” ci hi. </VERS>
            <VERS vnumber="5"> Tua ciangin amah in, “A nai-ah hong pai kei in; na khe panin na khedapte suahkhia in, bang hang hiam cih leh nangma' din’na mun in lei siangtho ahi hi,” ci hi. </VERS>
            <VERS vnumber="6"> Tua ciangin amah in, “Keimah in na pa’ Pasian, Abraham’ Pasian, Isaak’ Pasian, leh Jakob’ Pasian ka hi hi,” ci hi. Moses in ama' maitang hum hi, bang hang hiam cih leh Pasian a et ding amah lau hi.</VERS>
            <VERS vnumber="7"> Tua ciangin Topa in, “Izipt-ah a om ka mihingte’ gimna mu khinin a uk nasem ukte hangin amau’ kikona ka za khin hi; amau’ thuaknate ka lunghimawh a, </VERS>
            <VERS vnumber="8"> Izipt mite’ khut sung panin amaute khahkhia-in, tua leitang panin amaute lakhia-in a hoih a tanzau leitang, bawngnawi leh khuaizu a luan’na leitang, Kanaan mite, Hit mite, Amor mite, Perez mite, Hiv mite leh Jebus mite’ omna-ah amaute paipih dingin kong paisuk hi. </VERS>
            <VERS vnumber="9"> Tu-in, en in, Israel mite’ kikona kei' kiang hong tung khin a, Izipt mite in amaute a netniamna ka mu khin hi. </VERS>
            <VERS vnumber="10"> Hong pai in, nang in ka mihingte ahi Israel' tapate Izipt panin na paikhiatpih theih nadingin Faro’ kiangah nang kong sawl ding hi,” ci hi. </VERS>
            <VERS vnumber="11"> Ahih hangin Moses in Pasian' kiangah, “Faro' kiangah pai-in Izipt panin Israel mite a paikhiatpih dingin kei in kua ka hi hiam?” ci hi. </VERS>
            <VERS vnumber="12"> Amah in, “Nang tawh kong om taktak ding hi; hih in nangma adingin nangmah kong sawlna lim hi ding hi: nangmah in Izipt panin mihingte na paikhiatpih khit ciangin, nang in hih mual tungah Pasian’ na na sem ding hi,” ci hi.</VERS>
            <VERS vnumber="13"> Tua ciangin Moses in Pasian' kiangah, “Israel mihingte' kiangah kei va pai-in amaute' kiangah, ‘Na pate uh Pasian in note' kiangah kei hong sawl hi,’ va ci leng, amaute in, ‘Ama' min bang ahi hiam?’ ci-in hong dong leh, amaute’ tungah bang ci ding ka hi hiam?” ci hi. </VERS>
            <VERS vnumber="14"> Pasian in Moses’ kiangah, “KEIMAH ka hi hi,” ci hi. Tua ciangin amah in, “Israel mihingte' tungah hih thu gen in, ‘KEIMAH a kici pa in note' kiangah kei hong sawl hi,’ ci in,” ci hi. </VERS>
            <VERS vnumber="15"> Pasian in zong Moses' kiangah, “'Hih thu Israel mihingte' tungah gen in, "Topa, na pate’ Pasian, Abraham’ Pasian, Isaak’ Pasian, leh Jokob’ Pasian in note' kiangah kei hong sawl hi," ci in: hih in keima' min hi tawntung a, tua ahih manin keimah in khang tawntunga phawk ding ka hi hi. </VERS>
            <VERS vnumber="16"> Pai in la, Israel upate kaikhawmin amaute' kiangah, ''TOPA, na pate uh’ Pasian, Abraham, Isaak leh Jakob’ Pasian keima' tungah hong kilang khinin, 'Note leh Izipt gam sungah note' tungah hong kibawlna ka mu khin hi; </VERS>
            <VERS vnumber="17"> Izipt gimna panin note hong lakhia-in Kanaan mite, Hit mite, Amor mite, Pere mite, Hiv mite leh Jebus mite’ leitang, bawngnawi leh khuaizu a luan’na leitangah note kong paipih ding ka kiciam hi,' ci hi," va ci in. </VERS>
            <VERS vnumber="18"> Amaute in nangma' thu hong ngai ding uh hi; nang leh Israel upate Izipt kumpipa' kiangah pai-in ama' tungah, "Topa ahi Hebru mite’ Pasian in kote hong dawntuah zo hi; tu-in kong thuum uh hi, Topa ka Pasian uh tungah biakna ka piak theih nadingun ni thum khualzinna gam lakah kote hong paisak in," va ci un. </VERS>
            <VERS vnumber="19"> Khut vanglian khat in thatang hat thu tawh a hih kei buang leh Izipt kumpipa in note hong paisak loh ding ka thei hi. </VERS>
            <VERS vnumber="20"> Tua ahih ciangin keimah in ka khut zan-in tua sunga ka hih ding nalamdangte tawh Izipt ka vat gawp ding hi. Tua khit ciangin amah in note hong paisak ding hi. </VERS>
            <VERS vnumber="21"> Keimah in Izipt mite’ muhna-ah hih mihingte maipha ka pia ding hi; note na paikhiat uh ciangin, a hawm guakin na pai kei ding uh hi, </VERS>
            <VERS vnumber="22"> numei peuhmah in a vengte leh ama' inn sunga om pak mite' kiang panin ngun leh kham tawh kibawl kizepnate leh puante ngen ding uh a, na tapate uh leh na tanute uh tungah tuate na koih ding uh hi, tua bangin note in Izipt mite’ na na sut ding uh hi,”' ci hi.</VERS>
        </CHAPTER>
        <CHAPTER cnumber="4">
            <VERS vnumber="1">Tua ciangin Moses in dawngin, “Ahih hangin en in, amaute in kei hong um loin ka thu hong ngai lo ding uh hi, bang hang hiam cih leh amaute in, ‘Nang' tungah Topa hong kilang lo hi,’ hong ci ding uh hi,” ci hi. </VERS>
            <VERS vnumber="2"> Topa in ama' kiangah, “Na khut sunga om bang ahi hiam?” ci hi. Amah in, “Ciangkhut,” ci hi. </VERS>
            <VERS vnumber="3"> Tua ciangin amah in, “lei lakah lawn in,” ci hi. Tua ahih ciangin amah in lei lakah lawn a, gulpi khat suak hi; tua gulpi' kiang panin Moses tai hi. </VERS>
            <VERS vnumber="4"> Ahih hangin Topa in Moses' kiangah, “Na khut zan in la, a mei-in man in,” ci hi—tua ahih ciangin amah in a khut zanin man a, ama' khut sungah ciangkhut suakkik hi— </VERS>
            <VERS vnumber="5"> “Amaute in a up theih nadingun Topa, amaute’ Pasian, Abraham’ Pasian, Isaak’ Pasian leh Jakob’ Pasian in nang' tungah hong kilang khin zo hi,” ci hi. </VERS>
            <VERS vnumber="6"> Tua ciangin Topa in ama' kiangah, “Na khut na ang sungah koih in,” ci kik hi. Amah in a khut a ang sungah koih hi; amah in a lakkhiat ciangin, en in, a khut phak a, vuk bangin pak hi. </VERS>
            <VERS vnumber="7"> Tua ciangin Pasian in, “Na khut na ang sungah koih kik in,” ci hi. Tua ahih ciangin amah in a khut a ang sungah koih kik hi; amah in a lak khiat ciangin, en in, ama' ci-le-sa dangte mah bangin dam kik hi. </VERS>
            <VERS vnumber="8"> Pasian in, “Amaute in nang hong up kei a, lim masa a thudon kei leh zong, amaute in lim nunung um kha ding uh hi. </VERS>
            <VERS vnumber="9"> Amaute in hih lim nihte nangawn um loin na thu hong thudon kei leh, nangmah in Nail gun panin tui pawl khat la-in lei keu tangah na sung ding hi; Nail gun panin na lak ding tui in lei keu tungah sisan suak ding hi,” ci hi.</VERS>
            <VERS vnumber="10"> Ahih hangin Moses in Topa' kiangah, “Oh, ka Topa aw, tu-ma-siah hita leh, na nasempa' tungah thu na gen-a kipan hita leh, keimah in thugen ka siam kei hi; ka kam pau ol-in, ka pau awk hi," ci hi. </VERS>
            <VERS vnumber="11"> Tua ciangin Topa in ama' kiangah, "Kua in mipa’ kam bawl ahi hiam? Kua in amah pau thei losak, bilngongsak, musak, mittawsak ahi hiam? Topa ahi keimah hilo ka hi hiam? </VERS>
            <VERS vnumber="12"> Tua ahih ciangin tu-in pai in, keimah in na thugenna-ah kong huh ding a, na thugen ding nang kong hilh ding hi,” ci hi. </VERS>
            <VERS vnumber="13"> Ahih hangin amah in, “Oh, ka Topa aw, hong thum ing, mi dang khat sawl zaw in,” ci hi. </VERS>
            <VERS vnumber="14"> Tua ciangin Moses’ tungah Topa heh a, amah in, “Levi mi na sanggampa Aaron om hilo ahi hiam? Amah in hoih takin thu a gen theihna ka cian theih hi; en in, nangmah dawn dingin amah hong paikhia a, amah in nang hong muh ciangin a lungsim sungah amah kipak ding hi. </VERS>
            <VERS vnumber="15"> Nangmah in ama' kiangah thu na gen ding a, a thugen dingte ama' kam sungah na koih ding hi; keimah in na thugenna uh-ah kong huh ding a, na hih ding uh kong hilh ding hi. </VERS>
            <VERS vnumber="16"> Amah in nang' tangin mite' tungah thu gen ding hi; amah in nang adingin kam hi ding a, nang in ama' tungah Pasian bang na hi ding hi. </VERS>
            <VERS vnumber="17"> Nangmah in limte na bawl nading ahi hih ciangkhut na khut sungah na tawi ding hi,” ci hi.</VERS>
            <VERS vnumber="18"> A sungpa Jethro' kiangah Moses pai-in ama' kiangah, “Hong thum ing, Izipt-ah ka sanggamte' kiangah kei hong ciahkik sakin amaute a nungta lai uh hiam hong musak in,” ci hi. Jethro in Moses' kiangah, “Nuam takin pai in,” ci hi. </VERS>
            <VERS vnumber="19"> Midian gam sungah Topa in Moses' kiangah, “Izipt-ah paikik in; bang hang hiam cih leh nangma' nuntakna hong that nuam mite khempeuh si khin ta uh hi,” ci hi. </VERS>
            <VERS vnumber="20"> Tua ahih ciangin Moses in a zi leh a tapate la a, la khat tungah amaute tuangsakin, Izipt gamah paikik hi; Moses in ama' khut sungah Pasian’ ciangkhut tawi hi.</VERS>
            <VERS vnumber="21"> Topa in Moses' kiangah, “'Izipt-ah na ciahkik ciangin, nangma' hih theih dingin vangliatna kong piaksa nalamdangte khempeuh Faro’ mai-ah na hih ding thei in; ahih hangin keimah in ama' lungsim ka khauhsak ding a, amah in mite paisak lo ding hi. </VERS>
            <VERS vnumber="22"> Nangmah in Faro' kiangah, "Topa in hih bangin ci hi, Israel in ka tapa a suak masa hi a, </VERS>
            <VERS vnumber="23"> nangma' kiangah, 'Amah in kei hong biak theih nadingin ka tapa paisak in,' kong ci hi; amah paisak ding na nial leh, en in, na tapa a suak masa ka that ding hi,’ ci in,"'" a ci hi.</VERS>
            <VERS vnumber="24"> Lampi-ah a giahna khatah Topa in Moses dawntuah a, thah dingin amah zong hi. </VERS>
            <VERS vnumber="25"> Tua ciangin Zipporah in meisuang khat la-in a tapa’ vun dawn atkhiat sakin, tua tawh Moses’ khe nuh a, “Nang in kei' tungah sisan tawh zipipa na hi taktak hi!” ci hi. </VERS>
            <VERS vnumber="26"> Tua ahih ciangin amah in amah tuaci omsak hi. Tua ciangin tua nu in, "Vun-atna hangin sisan tawh zipipa na hi hi,” ci hi.</VERS>
            <VERS vnumber="27"> Topa in Aaron kiangah, “Moses dawn dingin gam lakah pai in,” ci hi. Tua ahih ciangin amah pai-in, Pasian’ mual-ah amah dawnin amah nam hi. </VERS>
            <VERS vnumber="28"> Topa in amah a sawlna thute khempeuh leh ama' sep dinga a sawl limte khempeuh Moses in Aaron’ tungah gen hi. </VERS>
            <VERS vnumber="29"> Tua ciangin Moses leh Aaron pai-in Israel mite’ upate khempeuh kaikhawm uh hi. </VERS>
            <VERS vnumber="30"> Topa in Moses' kianga a gensa thute khempeuh Aaron in gen a, mite’ muhna-ah limte bawl hi. </VERS>
            <VERS vnumber="31"> Mite in um uh hi; Israel mite' kiangah Topa lungnuam loin, amau’ thuaknate amah in a muh khitna thu amaute in a zak uh ciangin, amaute in a lu uh kunin bia uh hi.</VERS>
        </CHAPTER>
        <CHAPTER cnumber="5">
            <VERS vnumber="1"> Tua khit ciangin Faro kiangah Moses leh Aaron pai-in, “Israel Pasian, Topa in hih bangin ci hi, ‘Amaute in gam lakah kei adingin pawi khat a kham theih nadingun ka mite paisak in,’ ci hi,” ci uh hi. </VERS>
            <VERS vnumber="2"> Ahih hangin Faro in, “Ama' aw ngai-in Israel ka paisak dingin Topa in kua ahi hiam? Topa ka thei kei hi, tua tham loin Israelte ka paisak kei ding hi,” ci hi. </VERS>
            <VERS vnumber="3"> Tua ciangin amaute in, “Hebrute’ Pasian in kote hong dawntuah zo hi; hong thum ung, amah in natna ahih kei leh namsau tawh kote hong hih kha ding ahih manin, ni thum paina gam lakah kote hong paisakin Topa ka Pasian uh tungah biakna hong piasak in,” ci uh hi. </VERS>
            <VERS vnumber="4"> Ahih hangin Izipt kumpipa in amaute' kiangah, “Moses leh Aaron aw, bang hangin amau’ nasepna panin mite paikhiasak ding na hi uh hiam? Na nasepnate uh-ah pai un,” ci hi. </VERS>
            <VERS vnumber="5"> Tua ciangin Faro in, “En un, tu-in hih gam mite tam a, amau’ nasepnate panin amaute natawlngasak uh hi!” ci hi. </VERS>
            <VERS vnumber="6"> Tua ni mahin Faro in nasem ukte leh a nasem mapite thu pia a, </VERS>
            <VERS vnumber="7"> “Tu-ma-siah-a bangin, leiseek bawl nadingin mite' tungah buhtu na pia nawn kei ding uh hi; amaute paisak un la, amau mah buhtu khawm tawmsak un. </VERS>
            <VERS vnumber="8"> Ahih hangin tu-ma-siah-a a leiseek bawl zah uh amaute na bawlsak ding uh hi, bangbang hita leh na khiam kei ding uh hi; bang hang hiam cih leh amaute thadah uh hi; tua ahih ciangin amaute kiko-in, ‘Kote hong paisakin ka Pasian uh tungah biakna hong piasak un,’ ci uh hi. </VERS>
            <VERS vnumber="9"> Amaute in na semin zuauthute a don loh nadingin mihingte' tungah nasep haksa zaw suan un,” ci hi.</VERS>
            <VERS vnumber="10"> Tua ahih ciangin nasem ukte leh nasem mapite paikhia-in mite' tungah, “Faro in hih bangin ci hi, ‘Note buhtu kong pia kei ding hi. </VERS>
            <VERS vnumber="11"> Note pai un la, na muhna peuhpeuh uh-ah na buhtu ding uh va zong tawm un; ahih hangin na nasep uh them khat zong hong kikhiam lo ding hi,’ ci hi,” ci uh hi. </VERS>
            <VERS vnumber="12"> Tua ahih ciangin a buhtu dingun buhkung a kaikhawm dingin Izipt gam khempeuhah mite kikhenthang uh hi. </VERS>
            <VERS vnumber="13"> Nasem ukte in kin ngaihsut uh a, “Buhtu a om hun mah bangin na nasep uh ahi na nisim nasep uh zo un,” ci uh hi. </VERS>
            <VERS vnumber="14"> Israel mi nasem mapi, Faro’ nasem ukte in amaute uk dingin a koih mite kisatin, “Bang hangin tu ciang dong, leiseek bawl ding na nasep khempeuh uh hih khin nai lo na hi uh hiam?” ci-in kidong hi.</VERS>
            <VERS vnumber="15"> Tua ciangin Israel mi nasem mapite hong pai-in Faro' kiangah, “Bang hangin na nasemte hih bangin hong bawl na hi hiam? </VERS>
            <VERS vnumber="16"> Na nasemte' tungah buhtu hong kipia lo hi, ahi zongin amaute in ko tungah, ‘Leiseek bawl un!’ hong ci hi. En in, na nasemte hong kisat hi; ahih hangin khialhna pen nangma' mite’ tung mah-ah om hi,” ci uh hi. </VERS>
            <VERS vnumber="17"> Ahih hangin amah in, “Note na thadah uh hi, note na thadah uh hi; tua ahih ciangin note in, ‘Hong paisak un la, Topa' tungah biakna hong piasak un,’ na ci uh hi. </VERS>
            <VERS vnumber="18"> Tu-in pai un la, nasem un; bang hang hiam cih leh note buhtu hong kipia lo ding hi, ahi zongin leiseek a mal ngeina zah mah na piakhia ding uh hi,” ci hi. </VERS>
            <VERS vnumber="19"> Amaute in, “Bangbang hi ta leh ni sim-a leiseek na seek zah uh khiam lo ding,” a cih ciangin, amaute thu haksapi sungah om a hih lam uh Israel mi nasem mapite in mu uh hi. </VERS>
            <VERS vnumber="20"> Amaute Faro’ kiang panin a paikhiat ciangun, amaute a na ngak Moses leh Aaron tawh kituak uh hi; </VERS>
            <VERS vnumber="21"> amaute in, “Topa in note hong enin thu hong khen hen, bang hang hiam cih leh Faro leh a nasemte’ muhna-ah kote a khial nong suaksak uh a, kote thah nadingin amau' khut sungah namsau khat na koih uh hi,” amaute tungah ci uh hi.</VERS>
            <VERS vnumber="22"> Tua ciangin Topa' lamah Moses kihei kikin, “Topa aw, bang hangin nangmah in hih mite' tungah siatna bawl na hi hiam? Bang hangin kei hong sawl peuhmah na hi hiam? </VERS>
            <VERS vnumber="23"> Bang hang hiam cih leh nangma' min suangin Faro’ kiangah thugen dingin ka pai khit-a kipan, amah in hih mite' tungah siatna bawl a, nangmah in na mihingte na honkhia het kei hi,” ci hi.</VERS>
        </CHAPTER>
        <CHAPTER cnumber="6">
            <VERS vnumber="1">Ahih hangin Topa in Moses kiangah, “Tu-in Faro’ tungah ka bawl ding na mu ding hi; bang hang hiam cih leh a thahat ka khut hangin amah in ut lopipi-in amaute sawlkhia ding hi, hi hi, amah in ut lopipi-in a thahat ka khut hangin ama' leitang panin amaute hawlkhia ding hi,” ci hi.</VERS>
            <VERS vnumber="2"> Pasian in Moses' kiangah, “Keimah in Topa ka hi hi. </VERS>
            <VERS vnumber="3"> Abraham, Isaak leh Jakobte' tungah Vanglian Pasian-in ka kilang a, ahih hangin Topa ahi keima' min tawh amaute' tungah kei ka kitheisak kei hi. </VERS>
            <VERS vnumber="4"> Amaute tawl khat sung a teen’na leitang ahi Kanaan gam amaute' tungah pia dingin amaute tawh ka thuciamna zong ka kipsak hi. </VERS>
            <VERS vnumber="5"> Tua tham loin Izipt mite in sal-a a neih Israel mite’ thumna ka za zo a, ka thuciamna ka phawk zo hi. </VERS>
            <VERS vnumber="6"> Tua ahih ciangin Israel mite' tungah, ‘Keimah in Topa ka hi hi, Izipt mite’ na nasepna uh panin note kong paikhiatpih ding hi, amau’ sal hih na panin note kong khahkhia ding hi, a kizan khut leh thukhenna nasep lian tawh note kong tanh ding hi, </VERS>
            <VERS vnumber="7"> keima' mi dingin note kong la ding a, keimah in note’ Pasian ka hi ding hi; Izipt mite’ vangik nuai panin note a hong paikhiatpihpa, Topa na Pasian uh ka hihna note in na thei ding uh hi. </VERS>
            <VERS vnumber="8"> Abraham, Isaak, leh Jakobte’ tungah khutlaam a, ka ciam leitangah note kong paipih ding hi; note' tungah tua leitang na neih dingun kong pia ding hi. Keimah Topa ka hi hi,’ ci in,” a ci hi. </VERS>
            <VERS vnumber="9"> Moses in tua mah bangin Israel mite' tungah gen hi; ahih hangin amau’ lungsim kitapzanna leh gitlohna sungah a salsuahna uh hangin amaute in Moses’ thu ngai lo uh hi.</VERS>
            <VERS vnumber="10"> Topa in Moses kiangah, </VERS>
            <VERS vnumber="11"> “Pai-in va tum in la, ama leitang panin Israel mite a paikhiatsak nading Izipt kumpipa Faro’ kiangah gen in,” ci hi. </VERS>
            <VERS vnumber="12"> Ahih hangin Moses in Topa kiangah, “En in, Israel mite in ka thu hong ngai lo uh hi; tua ahih ciangin bangci-in thugen a siam lo keima' thu Faro in hong ngai ding ahi hiam?” ci hi. </VERS>
            <VERS vnumber="13"> Ahih hang in Topa in Moses leh Aaron' tungah thugen a, Izipt gam panin Israel mite a paikhiatpih nadingin Israel mite leh Izipt kumpipa Faro' tungah thu a gen ding hanthawn hi.</VERS>
            <VERS vnumber="14"> Hihte in amau’ innkuan lutangte ahi hi; Israel’ ta a suak masa Reuben’ tapate: Hanok, Pallu, Hezron leh Karmi hihte in Reubente beh ahi hi. </VERS>
            <VERS vnumber="15"> Simeon’ tapate: Jamuel, Jamin, Ohad, Jakhin, Zohar leh Kanaan numei’ tapa Shawl; hihte in Simeonte beh ahi hi. </VERS>
            <VERS vnumber="16"> Hihte in amau khang tawh kizui-in Levi tapate min ahi hi: Gershon, Kohath leh Merari hi a, Levi nuntak kumte in kum za leh sawm-thum-le-sagih ahi hi. </VERS>
            <VERS vnumber="17"> Gershon’ tapate: amau’ innkuan tawh kizui-in Libni leh Shimei ahi hi. </VERS>
            <VERS vnumber="18"> Kohath’ tapate: Amram’ Izhar, Hebron leh Uzziel hi a, Kohath’ nuntak kumte in kum za leh sawmthum-le-thum ahi hi. </VERS>
            <VERS vnumber="19"> Merari’ tapate: Mahli leh Mushi ahi hi. Hihte in amau’ khang tawh kizui-in Levite beh ahi hi. </VERS>
            <VERS vnumber="20"> Amram in ama' pa’ sanggamnu Jokhebed zi-in la a, tua nu in amah tawh Aaron leh Moses nei hi. Amram’ nuntak kumte in kum za leh sawmthum-le-sagih ahi hi. </VERS>
            <VERS vnumber="21"> Izhar’ tapate: Korah, Nefeg leh Zikri ahi hi. </VERS>
            <VERS vnumber="22"> Uzziel’ tapate: Mishael, Elzafan leh Sithri ahi hi. </VERS>
            <VERS vnumber="23"> Aaron in Amminadab’ tanu, Nahshon’ sanggam nu ahi Elisheba zi-in la hi; tua nu in amah tawh Nadab, Abihu, Eleazar leh Ithamar nei hi. </VERS>
            <VERS vnumber="24"> Korah’ tapate: Assir, Elkanah leh Abiasaf; hihte in Korahte beh ahi hi. </VERS>
            <VERS vnumber="25"> Aaron tapa Eleazar in Putiel’ tanute khat zi-in la hi; tua nu in amah tawh Finehas nei hi. Hihte in a innkuan kuanin Levi mite’ beh lutangte ahi hi.</VERS>
            <VERS vnumber="26"> “Izipt gam panin Israel mite ami’ honpi-in paikhiatpih in,” Topa in a cihna mite in hih Aaron leh Moseste ahi hi. </VERS>
            <VERS vnumber="27"> Izipt panin Israel mite paikhiatpih nading thu Izipt kumpipa Faro tunga thugente in amaute hi a, hih Moses leh hih Aaron zong ahi hi.</VERS>
            <VERS vnumber="28"> Izipt gamah Moses kiangah Topa in thu a gen ni-in, </VERS>
            <VERS vnumber="29"> Topa in Moses kiangah, “Keimah in Topa ka hi hi; nang' tunga kong gen khempeuh Izipt kumpipa Faro tungah gen in,” ci hi. </VERS>
            <VERS vnumber="30"> Ahih hangin Moses in Topa' kiangah, “En in, keimah in thugen a siam lo mi ka hi hi; tua ahih ciangin bangci-in Faro in ka thu hong ngai ding ahi hiam?” ci hi.</VERS>
        </CHAPTER>
        <CHAPTER cnumber="7">
            <VERS vnumber="1"> Topa in Moses kiangah, “Thei in, Faro’ tungah Pasian bangin nang kong bawl hi; na sanggampa Aaron in na kamsangpa hi ding hi. </VERS>
            <VERS vnumber="2"> Nang kong thupiak khempeuh na gen ding hi; ama' leitang panin Israel mite a paikhiatsak nadingin Faro' tungah na sanggampa Aaron in gen ding hi. </VERS>
            <VERS vnumber="3"> Ahih hangin keimah in Faro’ lungsim ka khauhsak ding a, Izipt gamah ka limte leh nalamdangte ka tamsak hangin, </VERS>
            <VERS vnumber="4"> Faro in nang' thu hong ngai lo ding hi; tua ciangin keimah in Izipt tungah ka khut ka nga ding a, thukhenna nasepna lianpite tawh Izipt gam panin ka mi honpi, Israel mite ahi ka mihingte ka paikhiatpih ding hi. </VERS>
            <VERS vnumber="5"> Keimah in Izipt' tungah ka khut zan-in amaute' lak panin Israel mite ka paikhiatpih ciangin Izipt mite in keimah in Topa ka hihna thei ding uh hi,” ci hi. </VERS>
            <VERS vnumber="6"> Moses leh Aaron in tua mah bangin hih uh hi; Topa in amaute a thupiak bangin amaute in hih uh hi. </VERS>
            <VERS vnumber="7"> Tu-in amaute in Faro' tungah thu a gen lai takun Moses kum sawmgiat pha a, Aaron kum sawmgiat-le-thum pha hi.</VERS>
            <VERS vnumber="8"> Topa in Moses leh Aaron kiangah, </VERS>
            <VERS vnumber="9"> “Faro in note' kiangah, ‘Note a thutak na hihna uh nalamdang khat tawh hong lak un,’ hong cih ciangin nangmah in Aaron’ kiangah, ‘Gulpi khat a suah theih nadingin na ciangkhut la in la, Faro’ mai-ah khiasuk in,’ ci in,” a ci hi. </VERS>
            <VERS vnumber="10"> Tua ahih ciangin Faro kiangah Moses leh Aaron pai-in Topa’ thupiak bangin hih uh hi; Aaron in Faro leh a uliante' mai-ah a ciangkhut lawn suk a, gulpi khat suak hi. </VERS>
            <VERS vnumber="11"> Tua ciangin Faro in mi pilte leh aisan siamte sam hi; amau’ Izipt mitphial siamte in zong amau’ siamna tawh tua bang teek mahin bawl thei uh hi. </VERS>
            <VERS vnumber="12"> Bang hang hiam cih leh a milip in a ciangkhut uh khiasuk ciat a, tuate gulpi vive suak hi. Ahih hangin Aaron’ ciangkhut in amau’ ciangkhutte valh tum hi. </VERS>
            <VERS vnumber="13"> Topa’ gensa bangin Faro’ lungsim khauh lai a, amah in amaute’ thu ngai lo hi.</VERS>
            <VERS vnumber="14"> Tua ciangin Topa in Moses kiangah, “Faro’ lungsim khauh hi, amah in mite paisak nuam lo hi. </VERS>
            <VERS vnumber="15"> Amah gun-ah a pai lai takin zingsangin Faro kiangah pai in; Nail gun gei-ah amah ngak in la, gulpi a suak na ciangkhut pen mah na khut sungah tawi in. </VERS>
            <VERS vnumber="16"> Nangmah in ama' kiangah, ‘Topa, Hebrute’ Pasian in nangma' kiangah kei hong sawl a, “Gam lakah amaute in keimah hong biak theih nadingun ka mite paisak in; en in, nangmah in na mang nai kei hi,” ci hi. </VERS>
            <VERS vnumber="17"> Tua ahih ciangin Topa in hih bangin ci hi, “Keimah in Topa ka hihna hih tawh na thei ding hi: en in, ka khut sunga om ciangkhut tawh Nail gun sunga om tui ka sat ding a, tua tui in sisan suak ding hi, </VERS>
            <VERS vnumber="18"> Nail gun sunga ngasa si-in, Nail gun uih ding a, Izipt mite in Nail gun panin tui dawn ding kih ding uh hi,’ ci hi, ci-in gen in,” ci hi. </VERS>
            <VERS vnumber="19"> Topa in Moses' kiangah, “Aaron' kiangah hih bangin gen in, ‘Na ciangkhut la in la, sisan a suah theih nadingin Izipt tuite, amau’ gunte, amau’ luite, amau’ bualte' tung leh amau’ tuili khempeuhte' tungah na khut zan in; Izipt gam sunga sing beel leh suang beel khempeuh sung nangawnah sisan om ding hi,’ ci in,” ci hi.</VERS>
            <VERS vnumber="20"> Moses leh Aaron in Topa’ thupiak bangin hih uh hi; Faro leh ama uliante’ muh-in amah in ciangkhut vik to-in Nail gun sunga om tui sat a, Nail gun sunga om tui khempeuh sisan suak hi. </VERS>
            <VERS vnumber="21"> Nail gun sunga ngasate si hi; Nail gun uih a, Izipt mite in Nail gun panin tui dawn thei lo uh hi; Izipt gamsung khempeuhah sisan om hi. </VERS>
            <VERS vnumber="22"> Ahih hangin Izipt mitphial siamte in amau’ siamna tawh tua bangmah bawl thei uh hi; tua ahih ciangin Faro’ lungsim a khauh ngei mahin khauh a, Topa’ gensa bangin amah in amaute’ thu ngai lo hi. </VERS>
            <VERS vnumber="23"> Faro kihei-in a inn sungah pai a, amah in a lungsim nangawnah tua thu ngaihsutin nei nawn lo hi. </VERS>
            <VERS vnumber="24"> Amaute in Nail gun tui dawn thei lo uh ahih manin Izipt mite khempeuh in Nail gun kiim tengah tui dawn ding to uh hi.</VERS>
            <VERS vnumber="25"> Topa in Nail gun a sat zawh ni sagih pha ta hi.</VERS>
        </CHAPTER>
        <CHAPTER cnumber="8">
            <VERS vnumber="1"> Tua ciangin Topa in Moses' tungah, “Faro kiangah pai in la ama' tungah, ‘Topa in hih bangin ci hi, “Amaute in keimah hong biak theih nadingin ka mite paisak in. </VERS>
            <VERS vnumber="2"> Ahih hangin amaute na paisak kei leh, en in, na gam khempeuh uiphukte tawh ka gimsak ding hi; </VERS>
            <VERS vnumber="3"> Nail gun in uiphukte tawh kidim ding a, tuate in na inn sung, na lupna inndei sung, na lupna tung, na nasemte leh na mihingte’ innte sung, na meikhukte leh na annel mekna kuang sungte-ah hong pai ding uh hi; </VERS>
            <VERS vnumber="4"> uiphukte in nang' tung leh na mite leh na nasemte khempeuh' tungah hong pai ding hi,” ci hi,’ ci-in gen in,” a ci hi. </VERS>
            <VERS vnumber="5"> Topa in Moses' tungah, “Aaron kiangah hih bangin gen in, ‘Gunte, luite, tuilite' tungah na ciangkhut tawh na khut zan in la, Izipt leitang tungah uiphukte paisak in!’ ci-in gen in,” a ci hi. </VERS>
            <VERS vnumber="6"> Tua ahih ciangin Aaron in Izipt tuite' tungah a khut zan hi; uiphukte hong pai-in Izipt leitang tuam hi. </VERS>
            <VERS vnumber="7"> Ahih hangin mitphial siamte in amau' siamna tawh tua bangmah bawl thei uh a, Izipt leitang tungah uiphukte omsak uh hi.</VERS>
            <VERS vnumber="8"> Tua ciangin Faro in Moses leh Aaron samin, “Kei leh ka mite' kiang panin uiphukte a lakkhiat nadingin Topa' tungah thum un; Topa' tungah biakna pia dingin mite ka paisak ding hi,” ci hi. </VERS>
            <VERS vnumber="9"> Tua ciangin Moses in Faro' kiangah, “Nail gun sung cih sim loh, nangma' kiang leh na innte panin uiphukte a bei nadingin nang leh na nasemte leh na mite’ adingin ka thum theih nadingin a hun khat seh in,” a ci hi. </VERS>
            <VERS vnumber="10"> Amah in, “Zingciang,” ci hi. Moses in, “Topa ahi kote’ Pasian tawh a kibang kuamah om lo hi ci-in na theih nadingin nangma' cih bang hi ta hen. </VERS>
            <VERS vnumber="11"> Nang leh na innte leh na nasemte leh na mite' kiang panin uiphukte paikhia ding uh hi; Nail gun sung bekah om ding uh hi,” ci hi. </VERS>
            <VERS vnumber="12"> Tua ahih ciangin Faro kiang panin Moses leh Aaron paikhia uh hi; Faro' tungah a tun’saksa uiphuk tawh kisai thu Moses in Topa' tungah ko hi. </VERS>
            <VERS vnumber="13"> Topa in Moses’ thugen bangin hih hi; innte leh huang sung leh lote panin uiphukte si hi. </VERS>
            <VERS vnumber="14"> Amaute in a lom lomin tuate khawm uh a, gamsung teng uih hi. </VERS>
            <VERS vnumber="15"> Ahih hangin nopna a om kik lam Faro in a muh ciangin, amah in a lungsim khauhsak a, Topa’ gensa bangin amau’ thu ngai lo hi.</VERS>
            <VERS vnumber="16"> Tua ciangin Topa in Moses' tungah, “Aaron' kiangah hih bangin gen in, ‘Izipt gamsung khempeuhah thokang a om dingin na ciangkhut zan in la leivui sat in,’ ci in,” a ci hi. </VERS>
            <VERS vnumber="17"> Amaute in tua mah bangin hih uh hi; Aaron in a ciangkhut tawh a khut zan-in, leivui sat a, mihing' tung leh ganhing' tungah thokang hong om hi; Izipt gamsung khempeuhah leivui teng thokang suak hi. </VERS>
            <VERS vnumber="18"> Mitphial siamte in amau’ siamna tawh thokang pian’sak ding sin uh a, ahih hangin amaute in hih thei lo uh hi. Tua ahih ciangin mihing leh ganhing' tungah thokangte om hi. </VERS>
            <VERS vnumber="19"> Mitphial siamte in Faro' kiangah, “Hih in Pasian’ nasepna ahi hi,” ci uh hi. Ahih hangin Faro’ lungsim khauh a, Topa’ gensa bangin amah in amaute’ thu ngai lo hi.</VERS>
            <VERS vnumber="20"> Tua ciangin Topa in Moses' kiangah, ‘Zingsangin tho baihin amah gun-ah hong pai ding Faro ngak in, ama' kiangah, ‘Topa in hih bangin ci hi, “Amaute in keimah a hong biak theih nadingun ka mite paisak in. </VERS>
            <VERS vnumber="21"> Tua bang hi loin, ka mite na paisak kei leh, en in, nang leh na nasemte leh na mite' tung leh na innte' sungah tho honpite kong sawl ding hi; Izipt mite’ innte leh tuate’ din’na leitang zong tho honpite tawh kidim ding hi. </VERS>
            <VERS vnumber="22"> Ahih hangin tua ni ciangin keimah in hih leitungah Topa ka hihna na theih nadingin tho honpite a om loh nadingin ka mihingte a ten’na Goshen leitang keimah in ka tuam koih ding hi. </VERS>
            <VERS vnumber="23"> Tua bangin keima' mite leh nangma' mite a kilamdan’na khat ka bawl ding hi. Zing ciangin hih lim hong om ding hi,” ci hi,’ ci-in gen in,” a ci hi. </VERS>
            <VERS vnumber="24"> Topa in tua mah bangin hih hi; Faro' innsung leh ama' nasemte' innte sungah tho honpite hong pai a, Izipt gamsung khempeuh thote’ hangin leitang kisia hi.</VERS>
            <VERS vnumber="25"> Tua ciangin Faro in Moses leh Aaron sam a, “Pai un, hih gamsungah na Pasian' tung uh-ah biakna pia un,” ci hi. </VERS>
            <VERS vnumber="26"> Ahih hangin Moses in, “Tua banga hih ding kituak lo hi; bang hang hiam cih leh Izipt mite’ adingin a deihhuai lo biaknate kote in Topa ka Pasian uh tungah ka pia ding uh hi. Izipt mite’ adingin a deihhuai lo biaknate amau’ muhna-ah pia le ung, amaute in kote suang tawh hong deng ding uh hilo ahi hiam? </VERS>
            <VERS vnumber="27"> Kote in ni thum paina gam lakah pai-in ama' hong thupiak ding bangin Topa ka Pasian uh tungah biakna ka va pia ding uh hi,” ci hi. </VERS>
            <VERS vnumber="28"> Tua ahih ciangin Faro in, “Gam lakah Topana Pasian uh tungah biakna pia dingin note kong paisak ding hi; ahih hangin gamlapi-ah na pai kei ding uh hi. Kei adingin hong thumsak in,” ci hi. </VERS>
            <VERS vnumber="29"> Tua ciangin Moses in, “En in, nang' kiang panin kei paikhia-in Faro' kiang pan, a nasemte' kiang pan leh a mite' kiang panin tho honpite zingciang a paikhiat theih nadingin Topa' tungah thu ka ngen ding hi; ahi zongin Topa' tungah biakna pia dingin mite paisak lohna tawh Faro hong zuau-tat kik nawn kei in,” ci hi. </VERS>
            <VERS vnumber="30"> Tua ahih ciangin Faro' kiang panin Moses paikhia-a Topa' tungah thungen hi. </VERS>
            <VERS vnumber="31"> Topa in Moses’ nget bangin hih a, Faro' kiang, a nasemte' kiang leh a mite' kiang panin tho honpite lakhia hi; khat zong om nawn lo hi. </VERS>
            <VERS vnumber="32"> Ahih hangin Faro in hih hunin zong a lungsim khauhsak lai a, mite paisak lo hi.</VERS>
        </CHAPTER>
        <CHAPTER cnumber="9">
            <VERS vnumber="1"> Tua ciangin Topa in Moses' tungah, “Faro' kiangah pai in la ama' kiangah, ‘Topa, Hebrute’ Pasian in hih bangin ci hi, “Amaute in keimah a hong biak theih nadingin ka mite paisak in. </VERS>
            <VERS vnumber="2"> Bang hang hiam cih leh nang in amaute paisak ding nialin amaute na let lai leh, </VERS>
            <VERS vnumber="3"> en in, lo sunga om ganhingte ahi, sakolte, late, kalaohte, bawnghonte leh tuuhonte' tungah a nasia mahmah gimna Topa’ khut in tungsak ding hi. </VERS>
            <VERS vnumber="4"> Israel mite aa khempeuh khat beek a sih loh nadingin Israel’ ganhingte leh Izipt’ ganhingte kikalah Topa in a kilamdan’na khat bawl ding hi,” ci hi, ci-in gen in,” a ci hi. </VERS>
            <VERS vnumber="5"> Topa in a hun khat seh a, “Zing ciangin Topa in gamsungah hih na hong sem ding hi,” ci hi. </VERS>
            <VERS vnumber="6"> A zing ciangin Topa in hih na bawl hi; Izipt mite’ ganhing khempeuh si a, ahih hangin Israel mite’ ganhing khat zong si lo hi. </VERS>
            <VERS vnumber="7"> Faro in a en dingin mi sawl hi, en in, Israel’ ganhing khat zong si lo hi. Ahih hangin Faro’ lungsim khauh lai a, amah in mite paisak lo hi.</VERS>
            <VERS vnumber="8"> Topa in Moses leh Aaron' kiangah, “Meiphualpi panin khut dimin vut la un la, Faro’ muh-in vantung lamah Moses in lawn hen. </VERS>
            <VERS vnumber="9"> Tua in Izipt gam khempeuhah leivui nel suakin, Izipt gamsung khempeuhah mihing leh ganhing tungah meimatum suakin puakkham ding hi,” ci hi. </VERS>
            <VERS vnumber="10"> Tua ahih ciangin amaute in meiphualpi panin vutte la-in, Faro mai-ah ding uh a, Moses in tuate vantung lamah lawnin, tuate in mihing leh ganhing tungah meimatum suakin puakkham hi. </VERS>
            <VERS vnumber="11"> Mitphial siamte in meimatum hangin Moses dem zo nawn lo uh hi, bang hang hiam cih leh mitphial siamte leh Izipt mite khempeuh in meimatum vei uh hi. </VERS>
            <VERS vnumber="12"> Ahih hangin Topa in Faro’ lungsim khauhsak a, Topa in Moses' tunga a gensa bangin amah in amaute’ thu ngai lo hi.</VERS>
            <VERS vnumber="13"> Tua ciangin Topa in Moses' kiangah, “Zingsangin tho baih in la, Faro’ mai-ah ding-in ama' kiangah, “Hebru mite’ Pasian, Topa in hih bangin ci hi, “Amaute in keimah a hong biak theih nadingin ka mihingte paisak in. </VERS>
            <VERS vnumber="14"> Bang hang hiam cih leh leitung khempeuhah kei tawh a kibang khat beek om lo hi ci-in na theih nadingin hih hunin na sungtawng dong leh na nasemte leh na mihingte' tungah ka gimnate khempeuh kong tungsak ding hi. </VERS>
            <VERS vnumber="15"> Bang hang hiam cih leh tu-in keimah in ka khut zanin natna tawh nang leh na mihingte hong vat gawpin, leitung panin note hong kibeisak thei hi; </VERS>
            <VERS vnumber="16"> ahih hangin leitung khempeuhah keima' min a kipulak theih nadingin nang' tungah ka vangliatna lah ding deihna-in nang kong nungtasak hi. </VERS>
            <VERS vnumber="17"> Ka mihingte' tungah nang kiliansak lai-in amaute na paisak kei hi. </VERS>
            <VERS vnumber="18"> En in, zing ciang tu bang hunin Izipt gam a kisat-a kipanin tu hun dongin tua bang a kimu ngei lo a tam mahmah gialpi ka kiasak ding hi. </VERS>
            <VERS vnumber="19"> Tua ahih ciangin tu-in mi sawl in la, na ganhingte leh gamlak-a na neihte khempeuh a muanhuai bukna-ah koih in; bang hang hiam cih leh gialpi in inn-ah a kipaipih lo, gamlak-a om mihing leh ganhing tungah kia ding a, amaute si ding uh hi,” ci hi,’ ci-in gen in,” a ci hi. </VERS>
            <VERS vnumber="20"> Tua ciangin Faro’ nasemte’ lak panin Topa’ thu a zahtak mi in ama' silate leh a ganhingte inn-ah taisak hi; </VERS>
            <VERS vnumber="21"> ahih hangin Topa'thu a don lo mi in ama' silate leh a ganhingte gamlakah nusia hi.</VERS>
            <VERS vnumber="22"> Topa in Moses' kiangah, “Izipt gamsung khempeuh a, mihing leh ganhing leh gamlak kungte khempeuh' tungah gialpi a kiat theih nadingin vantung lamah na khut zan in,” ci hi. </VERS>
            <VERS vnumber="23"> Tua ciangin Moses in vantung lamah a ciangkhut zan hi; Topa in vanging leh gialpi puak a, leitungah meikuang tai suk hi. Topa in Izipt gamsungah gialpi zusak hi; </VERS>
            <VERS vnumber="24"> Izipt gam minam khat a suah khit-a kipanin tua bang a om ngei lo, a tam mahmah gialpi leh gialpi lakah mei a kuangzalzal tawntung om hi. </VERS>
            <VERS vnumber="25"> Gialpi in Izipt gam sunga a om mihing leh ganhing, na khempeuh deeng gawp hi; gialpi in gamlak kung khempeuh deeng gawp a, gamlak singkung khempeuh deengtan hi. </VERS>
            <VERS vnumber="26"> Israel mite a omna Goshen gam bekah gialpi kia lo hi.</VERS>
            <VERS vnumber="27"> Tua ciangin Faro in mi sawlin Moses leh Aaron samsak a amaute' kiangah, “Tu tungin ka khial hi; Topa man hi, kei leh ka mihingte ka khial uh hi. </VERS>
            <VERS vnumber="28"> Topa' tungah thum in; bang hang hiam cih leh hih vanging leh gialpi kicing zo hi; note kong paisak ding a, note na khawl nawn kei ding uh hi,” ci hi. </VERS>
            <VERS vnumber="29"> Moses in ama' kiangah, “Khuapi panin ka paikhiat khit phetin Topa’ lamah ka khut ka zan ding hi; leitung in Topa’ aa hi ci-in na theih nadingin vanging tawpin gialpi om nawn lo ding hi. </VERS>
            <VERS vnumber="30"> Ahih hangin nang leh na nasemte in ahih leh, Topa Pasian na zahtak nai lohna uh ka thei hi,” ci hi. </VERS>
            <VERS vnumber="31"> (Anthul kungte leh mangbuhham kisia hi, bang hang hiam cih leh mangbuhhamte a vuih laitak hi a, anthul kungte a pak laitak ahi hi. </VERS>
            <VERS vnumber="32"> Ahih hangin mangbuh leh mangbuhmante sia lo hi, bang hang hiam cih leh tuate khangham nai lo hi.) </VERS>
            <VERS vnumber="33"> Tua ahih ciangin Faro' kiang pan khuapi pua-ah Moses paikhia a, Topa’ lamah a khut zan hi; vanging leh gialpi tawp a, leitungah guah bua nawn lo hi. </VERS>
            <VERS vnumber="34"> Ahih hangin guah leh gialpi leh vanging a khawlna Faro in a muh ciangin amah khial lai a, amah leh a nasemte in a lungsim uh khauhsak uh hi. </VERS>
            <VERS vnumber="35"> Tua ahih ciangin Topa in Moses'tung tawn-a a gensa bangin Faro’ lungsim khauh a, amah in Israel mite paisak lo hi.</VERS>
        </CHAPTER>
        <CHAPTER cnumber="10">
            <VERS vnumber="1"> 1-2 Tua ciangin Topa in Moses' tungah, “Faro kiangah pai in; bang hang hiam cih leh amaute' lakah hih keima' limte ka lah theih nading leh keimah in Izipt mite gaamtak a, ka bawlna leh amaute' lakah bang limte bawl khin cihna thu na tate leh na tute’ zakna-ah na gen theih nading leh; keimah in Topa ka hihna na theih nadingin ama' lungsim leh a nasemte’ lungsim ka khauhsak hi,” ci hi.</VERS>
            <VERS vnumber="3"> Tua ahih ciangin Faro' kiangah Moses leh Aaron pai uh a ama' kiangah, “Hebru mite’ Pasian, Topa in hih bangin ci hi, ‘Ka mai-ah nang na kiniamkhiat nading bang tan vei nial ding na hi hiam? Amaute in keima' na hong sep theih nadingin ka mite paisak in. </VERS>
            <VERS vnumber="4"> Bang hang hiam cih leh ka mite paisak ding na nial leh, en in, zing ciangin na gam sungah kauphete kong paipih ding a, </VERS>
            <VERS vnumber="5"> kuamah in leitang a muh theih loh nadingin tuate in lei maitang khempeuh tuam ding uh hi; gialpi khit cianga nang adinga a om laite amaute in ne ding uh hi; amaute in gamlak-a a po nangma singkung khempeuh ne ding uh hi, </VERS>
            <VERS vnumber="6"> nangma innte leh na nasemte khempeuh leh Izipt mite’ innte khempeuh-ah dim ding uh hi; na pu na pate uh leitungah a pian uh a, kipan tuni donga tua bang a muh ngei lohte uh hi ding hi,’ ci hi,” ci-in a gen hi. Tua ciangin amah kihei-in Faro’ kiang panin paikhia hi.</VERS>
            <VERS vnumber="7"> Faro’ nasemte in ama' kiangah, “Eite' tungah hih mipa bang tan vei thangzak hong hi ding ahi hiam? Amaute in amau’ Pasian, Topa a biak theih nadingun mite paisak in; Izipt a siatna thei tel nai lo na hi hiam?” ci uh hi. </VERS>
            <VERS vnumber="8"> Tua ahih ciangin Faro' kiangah Moses leh Aaron kipaipih kik hi; amah in amaute' kiangah, “Pai un, Topa, na Pasian uh va bia un; ahih hangin kua teng pai ding na hi uh hiam?” a ci hi. </VERS>
            <VERS vnumber="9"> Moses in, “Ka khangnote uh leh ka khanghamte uh tawh ka paikhawm ding uh hi; ka tapate uh, ka tanute uh, ka tuuhonte uh leh ka bawnghonte uh tawh ka pai ding uh hi; bang hang hiam cih leh Topa’ adingin pawi khat ka kham ding uh hi,” a ci hi. </VERS>
            <VERS vnumber="10"> Amah in amaute' kiangah, “Note leh na naupangte uh kong paisak taak leh note tawh Topa om ta ve! En un, note in ngimna hoih lo na nei uh hi. </VERS>
            <VERS vnumber="11"> Tua bang hilo ding! Note’ lak panin pasalte pai un la, Topa va bia un, bang hang hiam cih leh tua pen nomau’ ut ahi hi,” a ci hi. Faro’ omna panin amaute kihawlkhia hi.</VERS>
            <VERS vnumber="12"> Tua ciangin Topa in Mose' kiangah, “Amaute Izipt leitang tungah hong omin, gialpi in a deen’ baang kung khempeuh a nek theih nadingin kauphete sapna-in Izipt leitang tungah na khut zan khia in,” ci hi. </VERS>
            <VERS vnumber="13"> Tua ahih ciangin Moses in Izipt leitang tungah a ciangkhut zan a, Topa in tua sun tawntung leh tua zan tawntung leitang tungah nisuahna huih nungsak hi; zingsang ciangin nisuahna huih in kauphete hong tun’ khin hi. </VERS>
            <VERS vnumber="14"> Tua ma-siah kauphe hon tua banga a tam a om ngei lo, cik mah ciangin zong a omkik ngei lo ding, Izipt leitang tung khempeuhah kauphe hong om a, Izipt gam buppi-ah om uh hi. </VERS>
            <VERS vnumber="15"> Bang hang hiam cih leh amaute in leitang bup maitang tuam uh a, leitang mial hi, amaute in leitang tunga kung khempeuh leh gialpi’ deen’ baang sing gah khempeuh ne uh hi; Izipt leitang tung khempeuhah gamlak singkung hita leh kungno hita leh a hing khat beek om lo hi. </VERS>
            <VERS vnumber="16"> Tua ciangin Faro in Moses leh Aaron nawh sap a, “Topana Pasian' tung leh nangma' tungah ka khial khin hi. </VERS>
            <VERS vnumber="17"> Tua ahih ciangin tu-in ka khialhna hong maisak in, tu-a khat vei bek, kong thum hi, keima' tung panin hih sihna a lakkhiat ding Topa na Pasian tungah thum in,” a ci hi. </VERS>
            <VERS vnumber="18"> Tua ahih ciangin Faro' kiang panin amah pai khia-in Topa' tungah thum hi. </VERS>
            <VERS vnumber="19"> Topa in nitumna huihpi hat mahmah khat nungsak a, tua huih in kauphete laamto-in San Tuipi sung den’na hi; Izipt gam sungah kauphe khat zong om nawn lo hi. </VERS>
            <VERS vnumber="20"> Ahih hangin Topa in Faro’ lungsim khauhsak a, amah in Israel mite paisak lo hi.</VERS>
            <VERS vnumber="21"> Tua ciangin Topa in Moses' kiangah, “Mite in khuamial sung a zawt nading, Izipt leitang tungah khuamial a om theih nadingin vantung lamah na khut zan in,” ci hi. </VERS>
            <VERS vnumber="22"> Tua ahih ciangin Moses in vantung lamah a khut zan a, Izipt leitang tung khempeuhah ni thum sung khuamial sahpi om hi; </VERS>
            <VERS vnumber="23"> ni thum sung amaute khat leh khat kimu thei lo uh a, ama' omna panin kuamah tho khia thei lo hi; ahih hangin Israel mite in amau’ ten’na-ah khuavak nei uh hi. </VERS>
            <VERS vnumber="24"> Tua ciangin Faro in Moses samin, “Pai in, Topava bia un; na tate uh zong note tawh hong pai thei ding hi; na tuuhonte uh leh na bawnghonte uh omsak lai un,” a ci hi. </VERS>
            <VERS vnumber="25"> Ahih hangin Moses in, “Topa ka Pasian'tung uh-ah ka piak theih nadingun biak piakna leh meihal biakna kote nong neihsak kul hi. </VERS>
            <VERS vnumber="26"> Ka ganhingte uh zong kote tawh a pai kul hi; ganno khat zong kinusia lo ding hi, bang hang hiam cih leh Topa ka Pasian uh ka biak nadingun tuate ka paipih ding uh hi, a mun ka tun’ matengun bang pen tawh Topa bia ding cih ka thei kei uh hi,” a ci hi. </VERS>
            <VERS vnumber="27"> Ahih hangin Topa in Faro’ lungsim khauhsak a, amah in amaute paisak lo hi. </VERS>
            <VERS vnumber="28"> Tua ciangin Faro in ama' kiangah, “Kei' kiang panin kihem in; nang kidawm in: ka maitang hong mukik nawn kei in; bang hang hiam cih leh ka maitang nong muh ni-in nang na si ding hi,” a ci hi, </VERS>
            <VERS vnumber="29"> Moses in, “Na cih bang hi ta hen! Na maitang kong mukik nawn kei ding hi,” a ci hi.</VERS>
        </CHAPTER>
        <CHAPTER cnumber="11">
            <VERS vnumber="1"> Topa in Moses' kiangah, “Faro leh Izipt tungah gimna khat ka tungsak lai ding hi; tua khit ciangin hih lai mun panin amah in note hong paisak ding hi; amah in note hong paisak ciangin note hong hawlkhia mang khin ding hi. </VERS>
            <VERS vnumber="2"> Pasal peuhmah in a vengte' kiang pan, numei peuhmah in zong a vengte' kiang panin ngun leh kham kizepnate a nget theih nadingun mite’ zakin thugen in,” a ci hi. </VERS>
            <VERS vnumber="3"> Topa in Izipt mite’ muhna-ah mipa maipha pia hi. Tua tham loin, Moses pen Izipt leitang tung, Faro’ nasemte’ muhna leh mite’ muhna-ah lian mahmah hi.</VERS>
            <VERS vnumber="4"> Moses in, “Topa in hih bangin ci hi. Zankim pawl-in Izipt mite' lakah ka pai ding hi; </VERS>
            <VERS vnumber="5"> kumpi tokhom tunga a tu Faro’ tacil-a kipanin an gawina nung-a a om numei-nasem’ tacil dong leh ganhing tacil khempeuh, Izipt gam sungah tacil khempeuh si ding hi. </VERS>
            <VERS vnumber="6"> Cik mah-a tua bang a om ngei lo, cik mah ciangin zong a omkik ngei lo ding kahna lianpi Izipt leitang tung khempeuhah om ding hi. </VERS>
            <VERS vnumber="7"> Ahih hangin Izipt mite leh Israel mite a kilamdangin Topa in bawl hi ci-in na theih nadingun Israel mite, mihing hita leh ganhing hita leh, ui khat zong tau lo ding hi. </VERS>
            <VERS vnumber="8"> Hih nangma'nasemte khempeuh keima' kiangah hong paisukin, keima' kiangah hong kunsuk ding uh a, ‘Nang leh nangmah hong zui mi khempeuh paikhia un,’ hong ci ding uh hi. Tua khit ciangin kei ka paikhia ding hi,” a ci hi. Faro' kiang panin amah heh mahmahin paikhia hi. </VERS>
            <VERS vnumber="9"> Tua ciangin Topa in Moses' kiangah, “Izipt leitang tungah ka nalamdangte a tam theih nadingin Faro in na thu hong ngai lo ding hi,” a ci hi.</VERS>
            <VERS vnumber="10"> Moses leh Aaron in hih nalamdangte khempeuh Faro’ mai-ah bawl uh hi; Topa in Faro’ lungsim khauhsak a, amah in Israel mite a leitang panin paikhiasak lo hi.</VERS>
        </CHAPTER>
        <CHAPTER cnumber="12">
            <VERS vnumber="1"> Izipt gam sungah Topa in Moses leh Aaron kiangah, </VERS>
            <VERS vnumber="2"> “Tu kha in note' adingin kum kipatna hi ding hi; note' adingin kum khat sungah a kha masa hi ding hi. </VERS>
            <VERS vnumber="3"> Israel mihon khempeuhte' tungah gen in, tu kha ni sawm ni-in innkuan khat adingin tuuno ahih kei leh keelno khat, amau’ innkuan pha zah tawh kituakin amaute in ganno khat ciat la ding uh hi; </VERS>
            <VERS vnumber="4"> ganno khat’ adingin innkuan a tawm luat leh mipa khat in ama' inn zom a vengte tawh a mi tawh kituakin la ding hi; a mi tamna leh a nek zah uh tawh kizui-in ganno man pia ding uh hi. </VERS>
            <VERS vnumber="5"> Na ganno uh a sitbang lo hi ding a, kum khat a pha a pa hi ding hi; tua pen tuu ahi a, keel ahi zongin, khat peuhpeuh hi thei ding hi; </VERS>
            <VERS vnumber="6"> tua pen, Israel mihonte khempeuh in a gannote uh a gawh ding hun nitak khuamui, tua kha ni sawm-le-li dong na kem ding uh hi. </VERS>
            <VERS vnumber="7"> Tua ciangin amaute in a sisan kimkhat la-in a nekna uh inn kongkhak khuam nihte leh bangtungzawl nuh ding uh hi. </VERS>
            <VERS vnumber="8"> Amaute in tua zanin a sa hangin ne ding uh hi; silngo sawhloh anlum leh a kha mehteh tawh amaute in ne ding uh hi. </VERS>
            <VERS vnumber="9"> A sate mun khat peuhpeuhah a sial ahi a, tui tawh huanin ahi zongin ne loin, a lu leh a khete leh a sungkuate tawh hangin na ne ding uh hi. </VERS>
            <VERS vnumber="10"> Zingsang dong a khing na omsak kei ding uh a, zingsang cianga a khing om lai peuhmah na haltum ding uh hi. </VERS>
            <VERS vnumber="11"> Hih bang zia-in na ne ding uh hi: na kawng uh gakin, na khedapte uh na khe uh-ah bulhin, na ciangkhut uh na khut uh-ah na tawi ding uh hi; na nawh nek ding uh hi. Tua in Topa’ Pasian pawi ahi hi. </VERS>
            <VERS vnumber="12"> Bang hang hiam cih leh keimah in tua zanin Izipt gam ka nawk ding a, Izipt leitang tungah mihing hita leh ganhing hita leh tacil khempeuh ka vat gawp ding hi; Izipt pasiante khempeuh' tungah thu ka khen ding hi; keimah in Topa ka hi hi. </VERS>
            <VERS vnumber="13"> Note’ omna inn tunga sisan in note adingin lim hi ding hi; sisan ka muh ciangin note kong paisan ding a, Izipt leitang ka vat gawp ciangin note hong susia ding gimna note' tungah hong tung lo ding hi.</VERS>
            <VERS vnumber="14"> “Hih ni in note adingin phawkna ni hi ding hi, note in Topa' tungah pawi bawlna ni-in na nei ding uh hi; na khang tawntungun note in biakna ngeina kip khatin na nei tawntung ding uh hi. </VERS>
            <VERS vnumber="15"> Note in ni sagih sung silngo sawhloh anlum na ne ding uh hi; a ni masa ni-in note in na inn panun silngo na hemkhia ding uh hi, bang hang hiam cih leh khat peuh in a ni masa ni panin a ni sagih ni dong silngo sawh a nek leh, Israel sung panin tua mipa kikhenkhia ding hi. </VERS>
            <VERS vnumber="16"> A ni masa ni-in note in a siangtho kikhopna khat na nei ding uh a, a ni sagih ni-in zong a siangtho kikhopna khat mah na nei ding uh hi, tua sung tengin na bangmah kisem lo ding hi; ahih hangin na milip-un na huansa bek mah na ne thei ding uh hi. </VERS>
            <VERS vnumber="17"> Note in silngo sawhloh anlum pawi na bawl ding uh hi, bang hang hiam cih leh hih ni teekteekin Izipt leitang panin na mihonte uh ka paikhiatpih hi: tua ahih ciangin note in na khan tawntungun hih ni pen biakna ngeina kip khatin na nei tawntung ding uh hi. </VERS>
            <VERS vnumber="18"> Kha masa, tua kha ni sawm-le-li nitakin note in silngo sawhloh anlum na ne ding uh a, tua kha ni sawmnih-le-khat nitak dong na ne ding uh hi. </VERS>
            <VERS vnumber="19"> Bang hang hiam cih leh ni sagih sung na inn sung uh-ah silngo kimu lo ding hi; bang hang hiam cih leh mi khat peuh, peemta hita leh gam mi hita leh in silngo sawh a nek leh, Israel mi honpi panin tua mipa kikhenkhia ding hi. </VERS>
            <VERS vnumber="20"> Silngo a kisawh peuhmah nane kei ding uh hi; na omna khempeuh uh-ah silngo sawhloh anlum na ne ding uh hi,” a ci hi.</VERS>
            <VERS vnumber="21"> Tua ciangin Moses in Israel upate khempeuh samin amaute' kiangah, “Nomau’ adingin na innkuan uh tawh a kituakin tuunote teel un la, paisan tuuno go un. </VERS>
            <VERS vnumber="22"> Puknah lom khat la un la, kuang sunga a om sisan sungah diahin, kuang sunga a om sisan tawh bangtungzawl leh kongkhak khuam nihte nuh un; zingsang matengin a inn kongkhak pua-ah kuamah paikhia lo ding hi. </VERS>
            <VERS vnumber="23"> Bang hang hiam cih leh Izipt mite that dingin Topa in hong nawk ding hi; amah in bangtungzawl leh kongkhak khuam nih tunga sisan a muh ciangin Topa in kongkhak paisan ding a, a susia ding pen note that dingin na inn sung uh-ah tumsak lo ding hi. </VERS>
            <VERS vnumber="24"> Note leh na tapate in hih pen biakna ngeina kip-in na nei tawntung ding uh hi. </VERS>
            <VERS vnumber="25"> Amah in hong ciamsa bangin Topa in note hong piak ding leitang na tun’ uh ciangin hih nasep na zui ding uh hi. </VERS>
            <VERS vnumber="26"> Na tate un note' kiangah, ‘Hih bang hihna bang a cih nopna ahi hiam?’ hong cih ciangin </VERS>
            <VERS vnumber="27"> note in, ‘Topa’ paisanna biak piakna ahi hi, bang hang hiam cih leh amah in eite’ innkuante hong khawi-in Izipt mite a thah lai-in Izipt gam sungah Israel innkuante paisan hi,’ na ci ding uh hi,” a ci hi. Mite in a lu uh kunin bia uh hi.</VERS>
            <VERS vnumber="28"> Tua ciangin Topa in Moses leh Aaron a thupiak bangin Israel mite gamta uh hi.</VERS>
            <VERS vnumber="29"> Ama' kumpi tokhom tunga a tu Faro’ tacil-a kipanin thongmial sunga a om a kiman mite’ tacil leh ganhing tacil khempeuh, Izipt gam sunga a om tacil khempeuh, zankim lai takin Topa in vat gawp hi. </VERS>
            <VERS vnumber="30"> Tua zanin Faro leh a nasemte khempeuh leh Izipt mite khempeuh tho uh hi; Izipt gam sungah kahna lianpi om hi, bang hang hiam cih leh khat beek a sih lohna inn khat zong om lo hi. </VERS>
            <VERS vnumber="31"> Amah in Moses leh Aaron zan sap a, “Ding un, keima' mihingte lak panin note leh Israel mite paikhia un; pai un la, na gensa bangun Topa va bia un. </VERS>
            <VERS vnumber="32"> Na gensa bangun na tuuhonte uh leh na bawnghonte uh la un la, pai un; kei zong thupha hong pia un,” a ci hi.</VERS>
            <VERS vnumber="33"> Tua gam panin mite manlangin a sawl khiat nading uh-ah Izipt mite nawhtat mahmah uh hi; bang hang hiam cih leh amaute in, “Eite khempeuh misi i hi hi,” a ci uh hi. </VERS>
            <VERS vnumber="34"> Tua ahih ciangin mite in silngo sawh nai loh a annel lom uh la-in, annel mekna amau’ kuangte puan tawh tunin a liangko uh-ah pua uh hi. </VERS>
            <VERS vnumber="35"> Moses in amaute' tunga a gen bangin Israel mite zong gamta uh hi, bang hang hiam cih leh amaute in Izipt mite'tung panin ngun leh kham kizepnate leh puante ngen uh hi; </VERS>
            <VERS vnumber="36"> amau’ ngette a piak nadingun Topa in Izipt mite’ muhna-ah mite maipha pia hi. Tua bangin amaute in Izipt mite’ na sut uh hi.</VERS>
            <VERS vnumber="37"> Israel mite numei leh naupang kisim loin pasal tul za guk Rameses panin Sukkoth-ah khe-in pai uh hi. </VERS>
            <VERS vnumber="38"> Minam dang tampi leh tuuhon leh bawnghon, ganhing tampi zong amau tawh pai uh hi. </VERS>
            <VERS vnumber="39"> Izipt panin a ken’ uh annel lom panin amaute in silngo sawhloh moh em uh hi, tuate silngo kisawh lo hi, bang hang hiam cih leh, Izipt panin amaute kisawnkhia a, zia-ol tat thei loin amau’ annek ding zong kiging man lo uh hi.</VERS>
            <VERS vnumber="40"> Israel mite Izipt-ah a om uh hun sung in kum za li leh kum sawmthum ahi hi. </VERS>
            <VERS vnumber="41"> Kum za li leh kum sawmthum a cin’ ni teekteekin Izipt leitang panin Topa’ mihonpite paikhia uh hi. </VERS>
            <VERS vnumber="42"> Amaute Izipt leitang panin a paikhiatpih nadingin hih in Topa’ zan vilna ahi hi; tua mah bangin Israel mite khempeuh in amau khang tawntungin Topa’ adingin hih zan mah zan vilna-in nei uh hi.</VERS>
            <VERS vnumber="43"> Topa in Moses leh Aaron' kiangah, “Hih in paisan biakna ngeina kip ahi hi; gamdang mi kuamah in ne lo ding hi; </VERS>
            <VERS vnumber="44"> ahih hangin sum tawh a kilei sila peuhmah in a vun na at khit uh ciangin ne thei ding hi. </VERS>
            <VERS vnumber="45"> Peemta hita leh a kicial nasem hita leh in ne thei lo ding hi. </VERS>
            <VERS vnumber="46"> Inn khat sungah kine ding hi; inn pua-ah a sa na paikhiatpih kei ding uh hi; a guh na kuaitan kei ding uh hi. </VERS>
            <VERS vnumber="47"> Israel mihon khempeuhin hih ding uh hi. </VERS>
            <VERS vnumber="48"> Khual mi khat note' kiangah hong peem a, Topa’ adingin paisan a bawl leh, ama mipih pasal khempeuh a vun ki-at sak un, tua ciangin amah a nai-ah hong pai-in bawl thei ding hi; amah in gam mi khat tawh kibang ding hi. Ahih hangin vun ki-at lo mi kuamah in ne lo ding hi. </VERS>
            <VERS vnumber="49"> Gam mi leh note' lakah hong peem khual mi’ adingin ngeina khat bek om ding hi,” a ci hi.</VERS>
            <VERS vnumber="50"> Tua bangin Israel mite khempeuh in hih uh hi; Topa in Moses leh Aaron a thupiak bangin amaute in hih uh hi. </VERS>
            <VERS vnumber="51"> Tua ni teekteekin Topa in Israel mite a honpi-un Izipt gam panin paikhiatpih hi.</VERS>
        </CHAPTER>
        <CHAPTER cnumber="13">
            <VERS vnumber="1"> Topa in Moses' kiangah, </VERS>
            <VERS vnumber="2"> “Keima' tungah tacil khempeuh hong ap in; Israel mihingte' lakah, mihing hita leh ganhing hita leh, naubu a hong masa pen peuhpeuh in keima aa ahi hi,” a ci hi.</VERS>
            <VERS vnumber="3"> Moses in mite' tungah, “Salsuahna gam, Izipt panin na paikhiat uh hih ni phawk un, bang hang hiam cih leh Topa in vangliatna khut tawh hih mun panin note hong paikhiatpih hi; silngo sawh anlum kine lo ding hi. </VERS>
            <VERS vnumber="4"> Abib kha, tu ni-in note a paikhia ding na hi uh hi. </VERS>
            <VERS vnumber="5"> Amah in note' tungah piak dinga na pate’ tungah a ciam, bawngnawi leh khuaizu a luan’na leitang, Kanaan mite, Hit mite, Amor mite, Hiv mite leh Jebus mite’ leitangah Topa in note hong paipih ciangin hih kha sungin hih bangin pawina hih ding uh hi. </VERS>
            <VERS vnumber="6"> Note in silngo sawhloh anlum ni sagih sung na ne ding uh a, a ni sagih ni-in Topa adingin pawi khat om ding hi. </VERS>
            <VERS vnumber="7"> Silngo sawhloh anlum ni sagih sung kine ding hi; note' tungah silngo sawh anlum kimu lo ding hi, note’ huang sung khempeuhah note’ tung panin silngo kimu lo ding hi. </VERS>
            <VERS vnumber="8"> Tua ni-in na tapa kiangah, ‘Izipt panin ka paikhiat lai-in Topa in kei adinga hong hihsakna hang hi,’ ci-in na gen ding hi. </VERS>
            <VERS vnumber="9"> Na kam in Topa’ thu kham a gen tawntung theihna dingin hih in na khut tungah lim, na mitte kikalah phawkna khat hi ding hi; bang hang hiam cih leh Topa in a vangliatna khut tawh hih mun panin nang hong paikhiatpih hi. </VERS>
            <VERS vnumber="10"> Tua ahih ciangin note in a kiseh hunin kum khat pan kum khat, hih biakna ngeina kip na zui ding uh hi.</VERS>
            <VERS vnumber="11"> “Amah in note leh na pate uh tungah a ciam bangin, Topa in Kanaan leitangah note hong paipih hun ciang leh note' tungah tua gam hong piak ciangin, </VERS>
            <VERS vnumber="12"> note in naubu a hong masa khempeuh Topa’ adingin na tuam koih ding uh hi. Na ganhing uh a tacil a pa khempeuh in Topaaa hi ding hi. </VERS>
            <VERS vnumber="13"> La a tacil peuhmah tuuno khat tawh na tanh ding uh hi, tua bang hi loin na tat kei ding uh leh a ngawg na kuaitan ding uh hi. Note’ tapate lak panin tacil peuhmah na tanh ding uh hi. </VERS>
            <VERS vnumber="14"> Hong pai ding hunah na tapa in, ‘Hih in bang a cih nopna ahi hiam?’ ci-in nang hong dot ciangin, nangmah in ama' kiangah, ‘Salsuahna, Izipt panin Topa in vangliatna tawh eite hong paikhiatpih hi. </VERS>
            <VERS vnumber="15"> Bang hang hiam cih leh Faro in eite paisak ding a nial tentan ciangin Izipt gamsunga tacil khempeuh, mihing tacil leh ganhing tacil khempeuh Topa in that hi. Tua ahih ciangin naubu a hong masa a pa khempeuh Topa' tungah biakna-in ka pia uh hi; ahih hangin ka tapate uh sung pan tacil khempeuh ka tanh uh hi,’ na ci ding hi, </VERS>
            <VERS vnumber="16"> Tua in na khut tung-a om ciamtehna lim ahih kei leh na mitte kikal-a talsuante bang hi ding hi; bang hang hiam cih leh Topa in a vangliatna tawh Izipt panin eite hong paikhiatpih hi,” a ci hi.</VERS>
            <VERS vnumber="17"> Faro in mite a paisak ciangin, lampi tom pen hita se leh, Pasian in Filistia gam tawnin amaute paipih lo hi; bang hang hiam cih leh Pasian in, “Amaute in gal a tuah ciangin mite kisikin Izipt-ah ciahkik kha ding hi,’ a ci hi. </VERS>
            <VERS vnumber="18"> Ahih hangin Pasian in San Tuipi lam manawhin gamlak lamah mite kot paipih hi. Israel mite galdo dingin kithawisa-in Izipt leitang panin pai to uh hi. </VERS>
            <VERS vnumber="19"> Moses in Josef' guhte paipih hi; bang hang hiam cih leh Josef in Israel mite' tungah thupi takin ciam a, “Note' kiangah Pasian hong hawh ding hi; tua ciangin note in hih lai panin keima' guhte na pua ding uh hi,” a ci hi. </VERS>
            <VERS vnumber="20"> Sukkoth panin amaute pai lai uh a, gamlak nawl, Etham-ah giahphual sat uh hi. </VERS>
            <VERS vnumber="21"> Amaute in sun hita leh zan hita leh khualzinin a pai theih nadingun sun-in amaute lam a lak dingin meii khuam khat tawh, zan-in amaute khuavak a pia dingin mei khuam khat tawh, amaute’ mai-ah Topa pai hi; </VERS>
            <VERS vnumber="22"> sun-a meii khuam leh zan-a mei khuamte in mite’ mai panin paikhia lo hi.</VERS>
        </CHAPTER>
        <CHAPTER cnumber="14">
            <VERS vnumber="1"> Tua ciangin Topa in Moses' kiangah, </VERS>
            <VERS vnumber="2"> “Israel mite kihei kikin Migdol leh tuipi kikal, Pihahiroth-mai, Baalzefon nisuahna lamah giahphual a sat ding gen in; tuipi gei, tua gal khatah giahphual na sat ding hi. </VERS>
            <VERS vnumber="3"> Bang hang hiam cih leh Faro in Israel’ thu tawh kisai genin, ‘Gam sungah amaute tangciak uh hi; gamlak in amaute khuhcip khin hi,’ ci ding hi. </VERS>
            <VERS vnumber="4"> Keimah in Faro’ lungsim khauhsakin, amah in amaute delh ding a, Faro leh a mi honpite khempeuh ka zawhna hangin minthan’na ka ngah ding hi; keimah in Topa ka hihna thu Izipt mite in thei ding uh hi,” a ci hi. Amaute tua mah bangin gamta uh hi.</VERS>
            <VERS vnumber="5"> Mite tai khin zo hi, ci-in Izipt kumpipa kiangah a kigen ciangin, Faro leh ama nasemte’ ngaihsutna kikhel a, amaute in, “Eite’ na hong sep nading panin Israel i pai khiatsak, hih banga i gamtat bang himawk ahi hiam?” ci uh hi. </VERS>
            <VERS vnumber="6"> Tua ahih ciangin amah in a leeng kithawi sakin ama galkapte la-in, </VERS>
            <VERS vnumber="7"> a kitengkhia leeng za guk leh Izipt leeng khempeuh a ukte tawh kuan khawm hi. </VERS>
            <VERS vnumber="8"> Topa in Izipt kumpipa Faro’ lungsim khauhsak a, amaute kithamuanna tawh a paikhiat laitakun amah in Israel mite delh hi. </VERS>
            <VERS vnumber="9"> Izipt mite ahi, Faro’ sakolte, leengte, ama sakol tuangte leh a galkapte in amaute delh uh a, amaute giahphual satin tuipi-ah a omna uh, Pihahiroth gei, Baalzefon nisuahna lam munah pha uh hi.</VERS>
            <VERS vnumber="10"> Faro hong nai ciangin Israel mite khuadak to uh hi, en in, amaute' nungah Izipt mite hong kuan hi; amaute lau mahmah uh hi. Topa' tungah Israel mite kiko uh hi; </VERS>
            <VERS vnumber="11"> amaute in Moses' kiangah, “Izipt-ah han a om loh manin gamlakah a si dingin kote hong paikhiatpih na hi hiam? Izipt panin paikhiatpihna tawh kote' tungah bang hong bawl na hi hiam? </VERS>
            <VERS vnumber="12"> ‘Kote hong hici omsak in la, Izipt mite’ na hong semsak in,’ ci-in Izipt-ah nang' tungah hong gen hi lo ka hi uh hiam? Bang hang hiam cih leh gamlak-a sih sangin Izipt mite’ na sep ding pen kote’ adingin hoih zaw ding hi,” a ci uh hi. </VERS>
            <VERS vnumber="13"> Moses in mite' tungah, “Kihta kei un, kip takin ding un, amah in note adingin tu ni-a hong sep ding Topa’ hotkhiatna mu un; bang hang hiam cih leh tu ni-a na muh uh Izipt mite, note in na mukik nawn kei ding uh hi. </VERS>
            <VERS vnumber="14"> Topa in note adingin hong dosak ding a, note ahih leh na om hithiat ding uh hi bek hi,” a ci hi. </VERS>
            <VERS vnumber="15"> Topa in Moses' kiangah, “Bang hangin kei' tungah hong kiko na hi hiam? Israel mite mainawt-in a pai ding gen in. </VERS>
            <VERS vnumber="16"> Israel mite in leikeu tung tawnin tuipi a kantan theih nadingin na ciangkhut laamto in la, tuipi tungah na khut zan-in khenkham in. </VERS>
            <VERS vnumber="17"> Amau’ nungah amaute hong pai-in, keimah in Faro leh a mi honpite khempeuh, a leengte, a sakol tuangte ka zawhna hangin minthan’na ka ngah nading hi. Keimah in Izipt mite’ lungsim ka khauhsak ding a, amaute in hong nungdelh ding uh hi. </VERS>
            <VERS vnumber="18"> Faro leh ama' leengte leh ama' sakol tuangte ka zawhna hangin minthan’na ka ngah khit ciangin keimah in Topa ka hihna thu Izipt mite in thei ding uh hi,” a ci hi.</VERS>
            <VERS vnumber="19"> Tua ciangin Israel honpite' mai-ah a pai Pasian’ vantungmi kikhin-in amaute' nungah pai hi; amaute' mai panin meii khuam kikhinin amaute' nung-ah ding a, </VERS>
            <VERS vnumber="20"> Izipt honpite leh Israel honpite' kikal-ah pai hi. Tua lai-ah meii leh khuamial om hi; zan tawntung khat leh khat kinai kha loin zingsang khua hong vak hi.</VERS>
            <VERS vnumber="21"> Tua ciangin Moses in tuipi tungah a khut zan hi; Topa in zan tawntung nisuahna huihpi hat tawh tuipi leh luan’sakin, tuipi pen leikeu-in bawl a, tuite kikhen hi. </VERS>
            <VERS vnumber="22"> Israel mite tuipi laizang leikeu tungah pai uh a, amau' taklam leh veilam-ah kawm bangin tuite om hi. </VERS>
            <VERS vnumber="23"> Izipt mite ahi, Faro’ sakolte khempeuh, ama' leengte, leh ama' sakol tuangte in delh in tuipi laizang amaute' nungah pai uh hi. </VERS>
            <VERS vnumber="24"> Zingsang ciangin Topa in mei leh meii khuam sung panin Izipt mi honpite en sukin, Izipt mi honpite phial gawp a, </VERS>
            <VERS vnumber="25"> amau’ leeng peite tumsak ahih manin man bekbak-in hawl uh hi; Izipt mite in, “Israel’ mai panin tai ni; bang hang hiam cih leh Izipt mite' lang pangin Topa in amau’ adingin do hi,” ci uh hi.</VERS>
            <VERS vnumber="26"> Tua ciangin Topa in Moses' kiangah, “Izipt mite'tung, amau' leengte' tung, amau' sakol tuangte' tungah tui hong luan’ kik theih nadingin tuipi tungah na khut zan in,” a ci hi. </VERS>
            <VERS vnumber="27"> Tua ahih ciangin Moses in tuipi tungah a khut zan a, a zingsang khuavak ciangin a luan’ ngei bangin tuipi luangkik hi; tua sungah Izipt mite tai uh a, Topa in tuipi laizangah Izipt mite tui tumsak hi. </VERS>
            <VERS vnumber="28"> Tui hong luangkikin leengte leh sakol tuangte leh tuipi sungah amaute a delh Faro’ mi honpite khempeuh tuum hi; amaute khat zong suakta lo hi. </VERS>
            <VERS vnumber="29"> Ahih hangin tuipi kantanin leikeu tungah Israel mite pai uh a, amau' taklam leh veilam-ah kawm bangin tuite om hi.</VERS>
            <VERS vnumber="30"> Topa in tua bangin Izipt mite’ khut sung panin tua ni-in Israelte honkhia hi; tuipi gei-ah Izipt mi a site Israel mite in mu uh hi. </VERS>
            <VERS vnumber="31"> Israelte in Izipt mite' tungah Topa’ bawl nasepna lianpi mu uh a, mite in Topa zahtak uh hi; amaute in Topa leh ama' nasem Moses um uh hi.</VERS>
        </CHAPTER>
        <CHAPTER cnumber="15">
            <VERS vnumber="1">Tua ciangin Moses leh Israel mite in Topa' tungah hih la sa uh a, “Topa tungah la ka sa ding hi, amah in minthangin zo khin a, amah in sakol leh a tuangpa tuipi sungah lawn hi.</VERS>
            <VERS vnumber="2"> Topa in ka hatna leh ka lungdamna hi a, amah in keima' kihotkhiatna suak khin hi; hih in keima' Pasian hi, amah ka phat ding hi, ka pa’ Pasian hi, amah ka liansak ding hi.</VERS>
            <VERS vnumber="3"> Topa in gal hang mi hi a, Topa in ama' min ahi hi.</VERS>
            <VERS vnumber="4"> “Faro’ leengte leh a galkap honpite amah in tuipi sungah lawn a, a kitengkhia ama uliante San Tuipi sungah tum hi.</VERS>
            <VERS vnumber="5"> Tui in amaute tuum a, suangtum bangin a thukna sungah amaute kiasuk uh hi.</VERS>
            <VERS vnumber="6"> Topa aw, na taklam khut, vangliatna-ah minthang hi, Topa aw, na taklam khut in galte thehthang hi.</VERS>
            <VERS vnumber="7"> Nangma' vangliatna tawh nangmah in na langte na lawnthal hi; nang in na hehna na khah khia a, tua in amaute buhkung bangin kangtum hi.</VERS>
            <VERS vnumber="8"> Na nak ging tawh tuite kiciangto a, tuite a lom-in kawm bangin ding to hi; tuipi sungah tui thukpi khal hi.</VERS>
            <VERS vnumber="9"> Galte in, ‘ka delh dinga, ka pha ding hi. A nate uh ka hawm ding a, ka deih zahzah-in tuate ka tang ding hi. Ka namsau ka dok ding a, ka khut in amaute susia ding hi,’ ci hi.</VERS>
            <VERS vnumber="10"> Nang in na huih tawh na mut a, tuipi in amaute tuum hi; a kihtakhuai tui sungah haknaw bangin amaute tum uh hi.</VERS>
            <VERS vnumber="11"> “Topa aw, pasiante' lakah kua in nang tawh kibang ahi hiam? Kua in nang tawh kibangin, siangthona-ah lianin, minthang nasepna-ah kihtakhuai-in, nalamdang sem ahi hiam?</VERS>
            <VERS vnumber="12"> Nang in na taklam khut na zan a, leitung in amaute nawmvalh hi.</VERS>
            <VERS vnumber="13"> “Nangmah in na ciamsa zui-in na tatkhiatsa mite na paipih hi, nangmah in na hatna tawh a siangtho na omna-ah amaute lam na lak hi.</VERS>
            <VERS vnumber="14"> Mite in za khin uh a, amaute liing uh hi; Filistia-ah a teng mite gimna in mancip hi.</VERS>
            <VERS vnumber="15"> Tu-in Edom ukpite lungkia uh a, Moab makaite, liin’na in mancip hi; Kanaan-ah a teeng mite khempeuh tuisuak khin uh hi.</VERS>
            <VERS vnumber="16"> Launa leh kihtakna amau' tungah tung a, nangmah' thahat vangliatna hangin amaute suangtum bangin taang loin om uh a, Topa aw, nangma' mite in a khen’ mateng, nangma' leisa mite in a khen’ mateng, amaute khikcip uh hi.</VERS>
            <VERS vnumber="17"> Nang in amaute hong paipihin nangma' mual tungah amaute na suan ding a, Topa aw, nangma' om nading mun-a na bawlsa munah, Topa aw, na khutte in a phuhsa na biakinn-ah, na koih ding hi.</VERS>
            <VERS vnumber="18"> Topa in uk tawntung ding hi,” a ci uh hi.</VERS>
            <VERS vnumber="19"> Bang hang hiam cih leh Faro’ sakolte ama' leengte tawh, a sakol tuangte tuipi sungah a pai ciangin, Topa in tuipi tuite amaute tuumsak kik hi; ahih hangin Israel mite tuipi laizang leikeu tungah pai uh hi. </VERS>
            <VERS vnumber="20"> Tua ciangin Aaron’ sanggamnu, numei kamsang, Miriam in a khut-ah khuang khat tawi hi; ama' nungah numeite khempeuh lamin khuang tawh zui uh hi. </VERS>
            <VERS vnumber="21"> Miriam in amaute la sak hi: “Topa la sak un, amah in minthangin zo khin, amah in sakol leh a tuangpa tuipi sungah lawn hi,” a ci hi.</VERS>
            <VERS vnumber="22"> Tua ciangin Moses in San Tuipi panin Israel mite paipih suak a, amaute Shur gamlakah pai uh hi; gamlak-ah amaute ni thum pai uh a, tui mu lo uh hi. </VERS>
            <VERS vnumber="23"> Amaute Marah a tun’ uh ciangin a tui kha ahih manin Marah tui dawn thei lo uh hi; tua ahih manin Marah ci-in min kiphuak hi. </VERS>
            <VERS vnumber="24"> Moses' tungah mite phun uh a, “Bang dawn ding i hi hiam?” ci uh hi. </VERS>
            <VERS vnumber="25"> Topa’ tungah amah kiko hi; Topa in singkung khat amah lak a, amah in tui sungah tua sing lawn a, tui lim hong suak pah hi. Topa in tua lai munah amaute adingin thukham khat leh ngeina kip khat bawl a, tua lai mun-ah amah in amaute' tungah ze-et hi. Amah in, </VERS>
            <VERS vnumber="26"> “Note in Topa na Pasian’ thu lim takin na ngaih uh a, ama' maiah a man nate hih-in, ama' thupiakte don a, ama' ngeina kipte khempeuh na zuih uh leh, Izipt mite' tungah ka tun’sak natnate khat beek note' tungah kong tungsak kei ding hi; bang hang hiam cih leh keimah in Topa, note hong damsakpa ka hi hi,” a ci hi.</VERS>
            <VERS vnumber="27"> Tua ciangin amaute ciktui sawm-le-nih leh nisuh kung sawmsagih a omna mun Elim tung uh hi; tui gei tua mun-ah amaute in giahphual sat uh hi.</VERS>
        </CHAPTER>
        <CHAPTER cnumber="16">
            <VERS vnumber="1"> Amaute Elim panin ding khia uh a, Izipt leitang panin a paikhiat zawh uh a kha nihna ni sawm-le-nga ni-in Elim leh Sinai kikal-a om Sin gamlakah Israel mi honpite khempeuh tung uh hi. </VERS>
            <VERS vnumber="2"> Gamlakah Moses leh Aaron' tungah Israel mihon buppi phun uh a, </VERS>
            <VERS vnumber="3"> amaute' tungah, “Kote sabeel phungah tu-in ka kham takun an ka nek lai-un Izipt leitangah Topa in hong that khin hi zaw ta leh; bang hang hiam cih leh mihon buppi gilkialna tawh a that dingin note in gamlakah nong paikhiatpih uh hi,” a ci uh hi.</VERS>
            <VERS vnumber="4"> Tua ciangin Topa in Mose' kiangah, “En in, note adingin vantung panin an kong zusak ding hi; keima' thu a zuih uh leh a zuih loh uh ka theihtel nadingin mite paikhia-in ni simin ni khat kham khop ding kaikhawm ding uh hi. </VERS>
            <VERS vnumber="5"> A ni guk ni-in mite in amau’ ciahpihte a bawl uh ciangin nisim-a a khop ngei zah nih pha ding hi,” a ci hi. </VERS>
            <VERS vnumber="6"> Tua ahih ciangin Moses leh Aaron in Israel mite' tungah, “Nitak ciangin Izipt leitang panin note hong paikhiatpihpa in Topa a hihna na thei ding uh a, </VERS>
            <VERS vnumber="7"> Topa’ tunga na phunna uh amah in za khin ahih manin zingsang ciangin Topa’ minthan’na na mu ding uh hi. Bang hang hiam cih leh kote’ tungah na phun theih nadingun kote in a bang hi mawk ka hi uh hiam?” a ci uh hi. </VERS>
            <VERS vnumber="8"> Moses in, “Ama' tungah na phunnate uh Topa in a zakna hangin, Topa in note' tungah nitakin nek ding sa, zingsangin kham tak-a na nek ding uh an hong piak ciangin—kote in a bang hi mawk ka hi uh hiam? Note’ phunnate in kote’ tung hi loin Topa’ tung ahi hi,” a ci hi. </VERS>
            <VERS vnumber="9"> Moses in Aaron’ kiangah, “Israel mihon buppi' tungah, ‘Amah in note’ phunnate za khin ahih manin Topa’ mai a nai-ah hong pai un,’ ci in,” a ci hi. </VERS>
            <VERS vnumber="10"> Israel mihon buppi' tungah Aaron in thu a gen lai takin, amaute in gamlak lam en uh hi, en in, meii sungah Topa’ minthan’na hong kilang hi. </VERS>
            <VERS vnumber="11"> Topa in Moses' kiangah, </VERS>
            <VERS vnumber="12"> “Israel mite’ phunnate ka za khin hi; amaute' kiangah, ‘Khuamui ciangin note in sa na ne ding uh a, zingsang ciangin an na kham ding uh hi; tua ciangin keimah in Topa na Pasian uh ka hihna na thei ding uh hi,’ ci in,” a ci hi.</VERS>
            <VERS vnumber="13"> Nitak ciangin vamimte hong tungin giahphual tuam hi; zingsang ciangin giahphual kiim-ah daitui kia hi. </VERS>
            <VERS vnumber="14"> Daitui a kap ciangin gamlak lei maitang tungah a pa dildel a, a khal, vukkhal banga a pa dildel leitungah om hi. </VERS>
            <VERS vnumber="15"> Israel mite in a muh uh ciangin amaute khat leh khat in, “Bang ahi hiam?” kici uh hi. Bang hang hiam cih leh amaute in tua pen bang hiam cih thei lo uh hi. Moses in amaute' kiangah, “Topa in nek dinga note' tungah hong piak an ahi hi. </VERS>
            <VERS vnumber="16"> Topa’ thupiak in hih bang hi: ‘Note in na milip-un na kham zah ding uh khawm un; note in na puanbuk sung uh-ah a om mi zah tawh kituakin mi khat in lawhta khat ciat na la ding uh hi,’ ci hi,” ci-in a gen hi. </VERS>
            <VERS vnumber="17"> Tua mah bangin Israel mite gamta uh hi; amaute in kaikhawm uh a, kimkhat in tam, kimkhat in tawm kaikhawm hi. </VERS>
            <VERS vnumber="18"> Ahih hangin amaute in lawhta khat tawh a teh uh ciangin a tam a kaikhawmpa aa dim val lo a, tawm a kaikhawmpa’ aa dim lah lo hi; a milip-in a kham zah ding khawm uh hi. </VERS>
            <VERS vnumber="19"> Moses in amaute' kiangah, “Kuamah in zingsang dong koih kei hen,” a ci hi. </VERS>
            <VERS vnumber="20"> Ahih hangin amaute in Moses’ thu ngai lo uh hi; mi pawl khat in zingsang dong koih uh a, than omin ning hi; amaute' tungah Moses heh hi. </VERS>
            <VERS vnumber="21"> Zingsang simin amaute in a kham zah ding ciat uh khawm uh hi; ahih hangin ni a sat ciangin tuisuak hi.</VERS>
            <VERS vnumber="22"> A ni guk ni-in amaute in an a zah nih, lawhta nih ciat, khawm uh hi; mihon makaite khempeuh hong pai-in Moses' kiangah a gen uh ciangin, </VERS>
            <VERS vnumber="23"> amah in amaute' kiangah, “Hih in Topa’ hong thupiak ahi hi: ‘Zing ciang pen a thupi-a tawlngak ni, Topa’ adingin sabbath siangtho ni ahi hi; na em dingte uh em-in, na huan dingte uh huan un la, a om lai teng zingsang ciang dong koih un,’ ci hi,” ci-in a gen hi. </VERS>
            <VERS vnumber="24"> Tua ahih ciangin amaute in Moses’ sawl bangin zingsang dong koih uh hi; ning lo a, a sungah thante om lo hi. </VERS>
            <VERS vnumber="25"> Moses in , “Tu ni-in ne un, tu ni-in Topa adingin sabbath ahi hi; tu ni-in gamlakah na mu kei ding uh hi; </VERS>
            <VERS vnumber="26"> Note in ni guk sung na khawm ding uh hi; ahih hangin sabbath ni ahi a ni sagih ni-in bang mah om lo ding hi,” a ci hi. </VERS>
            <VERS vnumber="27"> A ni sagih ni-in a kaikhawm dingin mi pawl khat kuan khia uh a, amaute in bangmah mu lo uh hi. </VERS>
            <VERS vnumber="28"> Topa in Moses' kiangah, “Ka thupiakte leh ka thute zuih ding bang tan vei nial ding na hi hiam? </VERS>
            <VERS vnumber="29"> Thei in! Topa in nang' tungah sabbath hong pia zo hi, tua ahih ciangin a ni guk ni-in amah in nang' tungah ni nih ading an hong pia hi; note na milip-un nomau' omna ciatah om un, a ni sagih ni-in ama' omna panin kuamah paikhia kei hen,” a ci hi. </VERS>
            <VERS vnumber="30"> Tua ahih ciangin a ni sagih ni-in mite tawlnga hi.</VERS>
            <VERS vnumber="31"> Tu-in Israel mite in a min manna ci uh hi; tua pen nannan tang tawh kibangin, a meel kang a, a limna pen, khuaizu tawh a kibawl mohpheng tawh kibang hi. </VERS>
            <VERS vnumber="32"> Moses in, “Hih in Topa’ thupiaksa ahi hi: ‘Izipt leitang panin note kong paikhiatpih lai-in gamlakah note kong vakna an amaute in a muh theih nadingun na khang tawntungun lawhta dim khat kem un,’ ci hi,” ci-in a gen hi. </VERS>
            <VERS vnumber="33"> Moses in Aaron’ kiangah, “Beel khat la in la, tua sungah manna lawhta dim khat koih in la, na khang tawntungun a kikem dingin Topa’ mai-ah koih in,” a ci hi. </VERS>
            <VERS vnumber="34"> Topa in Moses a thupiak bangin Aaron in kep dingin Tecipan’na mai-ah koih hi. </VERS>
            <VERS vnumber="35"> Amaute' teen’ theih nading leitang a tun’ mateng, kum sawmli sung Israel mite in manna ne uh hi; amaute Kanaan gamgi a tun’ matengun manna ne uh hi. </VERS>
            <VERS vnumber="36"> (Lawhta khat in seu khat seh-sawm-suah-seh-khat ahi hi.)</VERS>
        </CHAPTER>
        <CHAPTER cnumber="17">
            <VERS vnumber="1"> Topa’ thupiak bangin Israel mihon khempeuh Sin gamlak panin giahphual a ban banin sat uh a, Refidim-ah phual sat uh hi; ahih hangin mite’ dawn ding tui om lo hi. </VERS>
            <VERS vnumber="2"> Tua ahih ciangin mite in Moses’ mawhna zong uh a, “Tui dawn ding hong pia in,” ci uh hi. Moses in amaute' kiangah, “Bang hangin kei tungah mawhna hong zong na hi uh hiam? Bang hangin Topa ze-et na hi uh hiam?” ci hi. </VERS>
            <VERS vnumber="3"> Ahih hangin tua mun-ah tui duhin mite dangtak uh a, Moses tungah mite phun-in, “Kote leh ka tate uh leh ka ganhingte uh dangtakin a si dingin bang hangin Izipt panin kote hong paipih to na hi hiam?” ci uh hi. </VERS>
            <VERS vnumber="4"> Tua ahih ciangin Topa' tungah Moses kiko a, “Hih mite bang cih ding ka hi hiam? Suang tawh kei hong deeng dingin amaute kithawi uh hi,” a ci hi. </VERS>
            <VERS vnumber="5"> Topa in Moses' kiangah, “Israel upate pawl khat samin mite mai-ah pai in; Nail na satna ciangkhut na khut-in tawi in la, pai in. </VERS>
            <VERS vnumber="6"> En in, Horeb-a suangpi-ah nangma' mai-ah ka ding ding hi; nang in suangpi na sat ding a, mite in tui a dawn theih nadingin tua suang panin tui hong phul khia ding hi,” a ci hi. Isarel upate’ muhna-ah tua mah bangin Moses gamta hi. </VERS>
            <VERS vnumber="7"> Israel mite’ mawh zon’na leh amaute in Topa ze-etin, “Eite' lakah Topaom hiam om lo hiam?” a cihna hangun, amah in tua mun pen Massah leh Meribah ci-in min phuak hi.</VERS>
            <VERS vnumber="8"> Tua ciangin Amalek mite hong pai-in Israel mite tawh Refidim-ah kido uh hi. </VERS>
            <VERS vnumber="9"> Moses in Joshua' kiangah, “Eite adingin mi teel in la, paikhia-in Amalek mite tawh kido in; zing ciangin ka khut sungah Pasian' ciangkhut tawh mual dawn-ah ka ding ding hi,” a ci hi. </VERS>
            <VERS vnumber="10"> Tua ahih bangin Joshua gamta a, Amalekte tawh kido uh hi, Moses, Aaron leh Hurte mual dawn ah paito uh hi. </VERS>
            <VERS vnumber="11"> Moses in a khut a san’sak peuhmah ciangin Israel in neh hi; amah in a khut a niamsak peuhmah ciangin Amalekte in neh hi. </VERS>
            <VERS vnumber="12"> Ahih hangin Moses a khut kham hi; tua ahih ciangin amaute in suangtum khat la-in ama' nuai-ah koih uh a, tua tungah amah tu a, Aaron leh Hur in a pang khat tuak panin ama' khutte len uh hi; tua ahih ciangin nitum mateng ama' khutte kip hi. </VERS>
            <VERS vnumber="13"> Joshua in Amalek leh ama' mite namsau tawh vat maai hi.</VERS>
            <VERS vnumber="14"> Topa in Moses' kiangah, “Keimah in vantung nuai khempeuh panin Amalek mite a kiphawkna ka phiat siangtho nading thu phawk nadingin hih thu laibu sung khatah gelh in la, Joshua’ kiangah genkik in,” a ci hi. </VERS>
            <VERS vnumber="15"> Moses in biakna tau khat lamin a min dingin Topa in keima' zawhna lim ahi hi, ci-in phuak a, </VERS>
            <VERS vnumber="16"> “Topa’ dial len in! Topa in a khang khangin Amalek mite do ding hi,” a ci hi.</VERS>
        </CHAPTER>
        <CHAPTER cnumber="18">
            <VERS vnumber="1">Moses’ sungpa, Midian siampi Jethro in Moses leh ama' mi Israelte’ adingin Pasian’ bawlsa khempeuh, Topa in Izipt panin Israel mite a paikhiatpihna thu za hi. </VERS>
            <VERS vnumber="2"> 2-3 Tu-in Moses' sungpa Jethro in, amah in a sawl kik khit-a kipanin Moses’ zi Zipporah leh ama' tapa nihte kem a, a khat min in Gershom ahi hi (Bang hang hiam cih leh amah in, “Gam dangah peemta ka hi hi,” ci hi), </VERS>
            <VERS vnumber="4"> a dang khat’ min in Eliezer ahi hi (bang hang hiam cih leh amah in, “Ka pa’ Pasian in keimah hong huhpa hi a, Faro’ namsau panin kei hong honkhia hi,” ci hi.) </VERS>
            <VERS vnumber="5"> Pasian’ mual tungah giahphual a satna gamlak Moses' kiangah ama' tapate leh a zi tawh, Moses' sungpa Jethro hong pai hi. </VERS>
            <VERS vnumber="6"> Mi khat in Moses' kiangah, “En in, na zi leh a tapa nihte tawh nang' kiangah na sungpa Jethro hong pai hi,” a cih ciangin </VERS>
            <VERS vnumber="7"> a sungpa dawn dingin Moses paikhia a, zahtakna pia-in amah nam hi; amaute khat leh khat omzia kidong tuak uh a, puanbuk sungah pai uh hi.</VERS>
            <VERS vnumber="8"> Tua ciangin Moses in a sungpa' kiangah Topa in Israel mite hangin Faro tung leh Izipt mite' tungah a bawlte khempeuh, lampi-ah amau' tungah a tung haksatna khempeuh leh Topa in amaute a hotkhiatna thu gen hi. </VERS>
            <VERS vnumber="9"> Izipt mite’ khut sung panin amah in amaute a khahkhiatna, Israel mite' tungah Topa in a hoih a bawlte khempeuh hangin Jethro lungdam hi.</VERS>
            <VERS vnumber="10"> Jethro in, “Izipt mite leh Faro' khut sung panin note hong khahkhia Topa in thupha ngah ta hen. </VERS>
            <VERS vnumber="11"> Topa in pasian khempeuh sangin a liat zawkna tu-in ka thei hi, bang hang hiam cih leh mite' tungah kiphatsakna tawh Izipt mite a gamtat lai takin amah in Iziptte’ khut nuai panin mite khahkhia hi,” a ci hi. </VERS>
            <VERS vnumber="12"> Moses’ sungpa Jethro in Pasian' tungah meihal biakna leh biak piakna bawl hi; Pasian’ mai-ah Moses’ sungpa tawh an a ne dingin Israel upate khempeuh tawh Aaron hong pai hi.</VERS>
            <VERS vnumber="13"> A zing ciangin mite thukhen dingin Moses tu a, zingsang a kipan nitak dongin Moses’ kiim-ah mite ding uh hi. </VERS>
            <VERS vnumber="14"> Mihingte adingin ama' hihte khempeuh Moses’ sungpa in a muh ciangin, amah in, “Mihingte' adinga nang' sep hih in bang ahi hiam? Bang hangin nang bek tu a, zingsanga kipan nitak dongin na kiim-ah mite khempeuh ding ahi uh hiam?” a ci hi. </VERS>
            <VERS vnumber="15"> Moses in a sungpa' kiangah, “Bang hang hiam cih leh Pasian’ deihna kan dingin kei' kiangah mite hong pai hi; </VERS>
            <VERS vnumber="16"> amaute in thu a neih uh ciangin kei' kiangah hong pai uh a, mi khat leh a vengpa' kikal-ah thu ka khen a, Pasian’ ngeina kipte leh ama' thukhennate amaute ka theisak hi,” a ci hi. </VERS>
            <VERS vnumber="17"> Moses’ sungpa in ama' kiangah, “Nangma' hih zia hoih lo hi. </VERS>
            <VERS vnumber="18"> Nang leh nangmah tawh a om mite in na zawngkhal lawh ding uh hi, bang hang hiam cih leh tua nasep in nang’ ading gik lua hi; nang bek in na sem khin zo kei hi. </VERS>
            <VERS vnumber="19"> Tu-in ka thu hong ngai in; thu kong lak ding hi, Pasian in nang tawh hong om ta hen; Nangmah in Pasian' mai-ah mite' tangin pai-in, amau’ thute Pasian' kiangah na gen ding hi; </VERS>
            <VERS vnumber="20"> nangmah in ngeina kipte leh thukhennate amaute na hilh ding a, amau' lam pai nading leh amau' sep dingte amaute na theisak ding hi. </VERS>
            <VERS vnumber="21"> Tua tham loin, mi khempeuh lak panin Pasian a zahtak mi, a muanhuai mi leh sumgolh a mudah mi, misiamte na teelkhia ding hi; tua bang mite pen mi a tul, a za, a sawmnga, a sawmte' tungah a uk dingin na koih ding hi. </VERS>
            <VERS vnumber="22"> Mite’ thu amaute khensak tawntung in; amaute in thu lian peuhmah ' kiangah hong puak ding uh hi, ahih hangin thu neute amau mah in khen tawm ding uh hi; tua hi leh nang adingin baih zaw ding hi, amaute in vangik hong puakpih ding uh hi. </VERS>
            <VERS vnumber="23"> Hih bangin hih lecin Pasian in thahatna hong pia ding a, nangmah in na sem paisuak zo ding hi; tua tham loin hih mite khempeuh zong amau' omna-ah lungnuam takin ciah thei ding uh hi,” a ci hi.</VERS>
            <VERS vnumber="24"> Tua ahih ciangin Moses in a sungpa’ thu ngai-in ama' gen khempeuh hih hi. </VERS>
            <VERS vnumber="25"> Israel khempeuh' sung panin Moses in mipil misiamte teel a, mite a tul, a za, a sawmnga, a sawmte' tungah a uk-in mite lutang-in amaute bawl hi. </VERS>
            <VERS vnumber="26"> Amaute in mite' tungah a tawntungin thukhen uh hi; amaute in thuhaksate Moses' tungah puak uh a, ahih hangin thu neute amaute in khen tawm uh hi. </VERS>
            <VERS vnumber="27"> Tua ciangin Moses in a sungpa ciah khiasak a, Jethro zong ama' gamah a ciah hi.</VERS>
        </CHAPTER>
        <CHAPTER cnumber="19">
            <VERS vnumber="1"> Israel mite Izipt leitang panin a paikhiat zawh kha thumna a khadet ni-in amaute Sinai gamlak tung uh hi. </VERS>
            <VERS vnumber="2"> Amaute Refidim panin ding khia-in Sinai gamlak a tun’ uh ciangin, amaute in gamlak tua mual mai-ah giahphual sat uh hi. </VERS>
            <VERS vnumber="3"> Pasian' kiangah Moses pai to a, Topa in mual panin amah sam a, “Jakob’ suan-le-khak Israel mite' tungah hih bangin na gen ding hi; </VERS>
            <VERS vnumber="4"> Izipt mite tungah ka bawlna leh muvanlai in a kha tawh a note a puak bangin note hong pua-in keima' kiangah kong paipihna na mu khin uh hi. </VERS>
            <VERS vnumber="5"> Tua ahih ciangin tu-in note in ka thu mang-in ka thuciamna na zuih uh leh mite khempeuh lak panin note in keima' neihsa na hi ding uh hi; bang hang hiam cih leh leitung khempeuh keima aa hi a, </VERS>
            <VERS vnumber="6"> Note in keima' siampi nasep a sem minam, leh minam siangtho na hi ding uh hi. Israel mite' tungah na gen ding in hih thute ahi hi,” a ci hi.</VERS>
            <VERS vnumber="7"> Tua ahih ciangin Moses hong pai-in mite’ upate samin, Topa in amah a thupiak hih thute khempeuh amaute’ mai-ah sung hi. </VERS>
            <VERS vnumber="8"> Mi khempeuh in, “Topa’ gensa khempeuh ka hih ding uh hi,” ci-in dawng khawm uh hi. Moses in mite’ thugente Topa’ tungah gen hi. </VERS>
            <VERS vnumber="9"> Topa in Moses' tungah, “En in, nang kong hopih ciangin mite in a zak theih nading leh nang zong hong up tawntung nadingun meii sahpi sungah nang' kiangah kong pai ding hi,” a ci hi. Tua ciangin Moses in mite’ thugente Topa' tungah gen hi. </VERS>
            <VERS vnumber="10"> Topa in Moses' kiangah, “Mite' kiangah pai in la tu ni leh zingciang sung teng amaute siangthosakin, amau’ puante amau mah sawp sakin, </VERS>
            <VERS vnumber="11"> a ni thum ni-in a baihsa-in om in; bang hang hiam cih leh a ni thum ni-in Sinai Mual tungah mite khempeuh’ muhna-ah Topa hong paisuk ding hi. </VERS>
            <VERS vnumber="12"> Nangmah in mite’ adingin dalna khat a kimkotah na koih ding a, ‘Mual tungah pai loin, a gamgi na lawn’ khak loh nadingun kidawm un; mual a lawng peuhpeuh kithat ding hi; </VERS>
            <VERS vnumber="13"> khut peuhmah in tua mipa lawng kha lo ding a, amah suang tawh kideng lum ahih kei leh kikap lum ding hi; ganhing hita leh mihing hita leh kihing khawi lo ding hi,’ na ci ding hi. Peengkul sau veipi hong kitum ciangin amaute mual tungah hong paito ding uh hi,” a ci hi. </VERS>
            <VERS vnumber="14"> Tua ahih ciangin Moses mual tung panin mite' kiangah paisuk a, mite siangthosak hi; amaute in a puante uh sawp uh hi. </VERS>
            <VERS vnumber="15"> Amah in mite' kiangah, “Ni thum ni ciangin a baihsa-in om un; numei tawh lumkhawm kei un,” a ci hi.</VERS>
            <VERS vnumber="16"> A ni thum ni zingsang ciangin vangingte leh khuaphialepte omin, mual tungah meii sahpi om a, nakpi takin a ging peengkul kitum ahih manin giahphual-a om mi khempeuh liing uh hi. </VERS>
            <VERS vnumber="17"> Tua ciangin Moses in giahphual panin Pasian a dawn dingin mite paikhiatpih hi; amaute a om nading uh mual bul-ah om uh hi. </VERS>
            <VERS vnumber="18"> Sinai Mual meikhu in tuamcip hi, bang hang hiam cih leh Topa in mei sungah tua mual tungah kum hi; a khu in meiphualpikhu bangin kahto a, a mual buppi nakpi takin liing hi. </VERS>
            <VERS vnumber="19"> Peengkul aw a nak gin’ semsem laitakin Moses pau a, Pasian in vanging sungah amah dawng hi. </VERS>
            <VERS vnumber="20"> Sinai Mual dawn-ah Topa hong paisuk hi; Topa in tua mual dawnah Moses sam a, Moses zong paito hi. </VERS>
            <VERS vnumber="21"> Topa in Moses' kiangah, “Amaute in Topa a en dingin hong kantanin amaute tampi tak si kha ding ahih manin paisuk in la mite hilhkhol in. </VERS>
            <VERS vnumber="22"> Amaute' tungah Topa heh lua kha ding ahih manin, Topa' kiangah hong pai siampite zong amaute mah kisiangtho tawmsak hen,” a ci hi. </VERS>
            <VERS vnumber="23"> Moses in Topa’ tungah, “Sinai Mual dongah mite hong pai thei lo hi; bang hang hiam cih leh nangmahmah in kote nong thuhilh a, ‘Mual kimkotah dalnate bawl in la siangthosak in,’ nong ci hi,” a ci hi. </VERS>
            <VERS vnumber="24"> Topa in ama' kiangah, “Paisuk in la, Aaron hong paipih to in; ahih hangin amaute' tungah amah heh lua kha ding ahih manin Topa' kiang dongah a pai dingin siampite leh mite paisuaksak kei in,” a ci hi. </VERS>
            <VERS vnumber="25"> Tua ahih ciangin mite' kiangah Moses paisukin amaute' kiangah gen hi.</VERS>
        </CHAPTER>
        <CHAPTER cnumber="20">
            <VERS vnumber="1"> Pasian in hih thute khempeuh gen a, </VERS>
            <VERS vnumber="2"> “Keimah in salsuahna, Izipt leitang panin nang a hong paikhiatpih Topana Pasian ka hi hi.</VERS>
            <VERS vnumber="3"> “Keimah longal pasian dang na nei kei ding hi.</VERS>
            <VERS vnumber="4"> “A kiseek milim hita leh, tunga vantung hita leh, nuai-a lei sung hita leh, lei nuai-a om tui sungah hita leh a om na khat peuhpeuh a sun khat peuhpeuh nang adingin na bawl kei ding hi; </VERS>
            <VERS vnumber="5"> amaute' mai-ah kun loin, amaute na bia kei ding hi; bang hang hiam cih leh keimah Topa na Pasian in a aam Pasian ka hi a, kei hong mudahte' tungah pate’ mawhna tate tungah khang thum khang lina dongin thukin, </VERS>
            <VERS vnumber="6"> ahih hangin kei hong it-in ka thupiakte a zui mi a khang tul tampite' tungah itna kip a lakpa ka hi hi.</VERS>
            <VERS vnumber="7"> “Topa na Pasian’ min na zangkhai ngaihsut kei ding hi; bang hang hiam cih leh Topa in ama' min a zangkhai ngaihsut mi a mawh lo hi, ci lo ding hi.</VERS>
            <VERS vnumber="8"> “Sabbath ni a siangtho-a zat ding phawk in. </VERS>
            <VERS vnumber="9"> Ni guk sung nangma' na semin na nasep ding khempeuh na hih ding hi; </VERS>
            <VERS vnumber="10"> ahih hangin a ni sagih niin Topa na Pasian’ sabbath ahi hi; tua ni-in nang, na tapa, na tanu, na nasempa, na nasem nu, na ganhing ahi a, na huang sung a om peemtate in ahi zongin na bangmah na sem kei ding uh hi; </VERS>
            <VERS vnumber="11"> bang hang hiam cih leh a ni guk sung tengin Topa in van leh lei, tuipi leh tuate' sunga om khempeuh bawl a, a ni sagih ni tawlnga hi; tua ahih ciangin Topa in sabbath ni thupha pia-in siangthosak hi.</VERS>
            <VERS vnumber="12"> “Topa na Pasian in nang hong piak leitang tungah na khan’ a sau theihna dingin na nu leh pa zahtak in.</VERS>
            <VERS vnumber="13"> “Mi na that kei ding hi.</VERS>
            <VERS vnumber="14"> “Nu-le-pa mawhna na bawl kei ding hi.</VERS>
            <VERS vnumber="15"> “Na na gu kei ding hi.</VERS>
            <VERS vnumber="16"> “Na vengte' lang khatah a man lo teci na pang kei ding hi.</VERS>
            <VERS vnumber="17"> “Na vengte’ inn na deihgawh kei ding hi; na vengte’ zi hita leh, ama' nasempa hita leh, ama' nasem nu hita leh, ama' bawngtal hita leh, ama' la hita leh, na vengte aa ahi na khat peuhpeuh na deihgawh kei ding hi,” a ci hi.</VERS>
            <VERS vnumber="18"> Tu-in mite khempeuh in vangingte, khuaphialepte, peengkul aw leh mual meikhu thu a theihtel uh ciangin, mite lau-in liing uh hi; amaute a gamla-ah ding uh a, </VERS>
            <VERS vnumber="19"> Moses' kiangah, “Nangmah in kote' kiangah thu hong gen in, kote in ka ngai ding uh hi; ahih hangin, kote si kha ding ka hih ciangun kote' tungah Pasian hong gensak kei in,” a ci uh hi. </VERS>
            <VERS vnumber="20"> Moses in mite' kiangah, “Lau kei un; bang hang hiam cih leh note na khialh khak loh nadingun note in amah na kihtak theih nadingun note a entel dingin Pasian hong pai ahi hi,” a ci hi.</VERS>
            <VERS vnumber="21"> Pasian’ omna meii sah' kiang ah Moses a pai lai takin mite a gamla-ah ding uh hi.</VERS>
            <VERS vnumber="22"> Topa in Moses' kiangah, “Nangmah in Israel mite' tungah hih bangin na gen ding hi: ‘Vantung panin note kong hopihna note mahmah in na thei khin uh hi. </VERS>
            <VERS vnumber="23"> Note in kei tawh nong biak khop dingun ngun pasiante na bawl kei ding uh a, note’ adingin kham pasiante zong na bawl kei ding uh hi. </VERS>
            <VERS vnumber="24"> Note in keima' adingin lei tawh kibawl biakna tau khat na bawl ding uh a, tua tungah na meihal biaknate uh leh thunuam-a na biaknate uh, na tuute leh na bawngtalte uh pia un; keima' min a kiphawk nading mun-a ka bawlna peuhmah-ah note' kiangah keimah hong pai-in note thupha kong pia ding hi. </VERS>
            <VERS vnumber="25"> Note in keima' adingin suang tawh biakna tau na bawl uh leh, a kiseek suang tawh na bawl kei ding uh hi; bang hang hiam cih leh na na-zatte uh tawh na va suk uh leh a ninsak na hi uh hi. </VERS>
            <VERS vnumber="26"> Tua' tungah na selsim uh a kidawk loh nadingin ka biakna tau tung kahtoh nading kahlei a kul-in tausang na bawl kei ding uh hi,’ ci in.</VERS>
        </CHAPTER>
        <CHAPTER cnumber="21">
            <VERS vnumber="1"> “Tu-in hihte in amaute’ tungah na piak ding biakna ngeina kipte ahi hi. </VERS>
            <VERS vnumber="2"> Hebru mi sila khat na lei ciangin, amah in kum guk sung nasem ding a, a kum sagihna ciangin bangmah pia loin suakta-in amah paikhia ding hi. </VERS>
            <VERS vnumber="3"> Amah guakin hong pai ahih leh amah guak mahin paikhia ding hi; zi neisa-in hong pai leh amah tawh a zi zong paikhia ding hi. </VERS>
            <VERS vnumber="4"> A topa in amah zi guan a, tua nu in amah tawh tapate ahi a, tanute ahi zongin a neih leh, a zi leh a tate in a topa’ aa hi ding a, amah guakin paikhia ding hi. </VERS>
            <VERS vnumber="5"> Ahih hangin sila in a kitel takin genin, ‘Ka topa, ka zi, leh ka tate ka it hi; a suakta-in ka paikhia kei ding hi,’ a cih leh, </VERS>
            <VERS vnumber="6"> tua ciangin a topa in Pasian' kiangah amah paipih ding hi, amah in kongkhak ahi a, kongkhak khuam-ah ahi zongin amah paipih ding hi; a topa in phimpi khat tawh ama bil vuhsak ding hi; amah in a nuntak tawntung ama' na sepsak ding hi.</VERS>
            <VERS vnumber="7"> “Mi khat in a tanu sila-in a zuak ciangin, tua nu in pasal-silate bangin paikhia lo ding hi. </VERS>
            <VERS vnumber="8"> A topa in ama' zi dingin a sehsa tua numei in amah a lungkimsak kei leh, amah in tua nu kitanhsak ding hi; amah in tua nu' tungah citakin gamta lo ahih manin, amah in gamdang mi khat' tungah tua nu a zuak theih nading thu nei lo ding hi. </VERS>
            <VERS vnumber="9"> Amah in a tapa’ adingin tua nu a seh leh, amah in tanu bangin tua nu bawl ding hi. </VERS>
            <VERS vnumber="10"> Amah in ama' adingin zi dang khat a lak leh, amah in a masa numei’ annek, a puansilh, ahih kei leh lup khopna ding thu neihna khiam lo ding hi. </VERS>
            <VERS vnumber="11"> Amah in hih thu thumte tua nu’ adingin a bawl kei leh, sum piak kul lo, bangmah a kul loin tua nu paikhia thei ding hi.</VERS>
            <VERS vnumber="12"> “Mi khat sat-in a sisak mi peuhpeuh kithat ding hi. </VERS>
            <VERS vnumber="13"> Ahih hangin amah in a pan’sim hi lo a, ama' khut sungah Pasian in a puksak ahih leh, amah a tai theih nadingin note’ ading mun khat ka seh ding hi. </VERS>
            <VERS vnumber="14"> Ahih hangin mi khat in zuauna tawh mi dang khat thah ding tumin a hih leh, amah na thah theih nadingun note in ka biakna tau nangawn panin amah na la teitei ding uh hi.</VERS>
            <VERS vnumber="15"> “Ama' pa hita leh, ama' nu hita leh, a sat peuhmah kithat ding hi.</VERS>
            <VERS vnumber="16"> “Mi khat gu a, amah in a zuak ahi a, amah in a neih lam ahi zongin a kimuhna mi peuhmah kithat ding hi.</VERS>
            <VERS vnumber="17"> “Ama' pa hita leh, ama' nu hita leh, a samsia mi peuhmah kithat ding hi.</VERS>
            <VERS vnumber="18"> “Mite kitawng a, khat in a dang khat suangtum khat tawh ahi a, ama' khuttum tawh ahi zongin tumin, mipa a sih loh hangin lupna ngakin, </VERS>
            <VERS vnumber="19"> tua ciangin mipa tho zo-in ama' ciangkhut tawh a vak khiat kik zawh nak leh, amah a tumpa siang ding hi; amah in ama' hun bei sung teng tangding bek ama' tungah loh ding a, amah dam siangsak ding hi.</VERS>
            <VERS vnumber="20"> “Mi khat in molhtum khat tawh ama' sila ahi pasal hita leh numei hita leh satin a phual-ah a sih pah leh, amah kidantat ding hi. </VERS>
            <VERS vnumber="21"> Ahih hangin ni khat ahi a, ni nih khit ciang ahi zongin sila hong thawhzawh leh, amah dantah ding hilo hi; bang hang hiam cih leh sila in ama' neihsa ahih manin sila a sih ciangin a kidantah zah ding tang a sumh khin ahi hi.</VERS>
            <VERS vnumber="22"> “Mite kitawngin numei naupaii khat liamsak a, ta-tolh-in; ahi zongin siatna in a zuih beh kei nak leh, tua nu’ pasal in ama' tunga a cih zah tawh kituakin tua numei a liamsak mi kigam ding hi; amah in thukhente’ khenna bangin liau ding hi. </VERS>
            <VERS vnumber="23"> Siatna khat peuh in a zuih beh leh, tua ciangin nuntakna tangding nuntakna, </VERS>
            <VERS vnumber="24"> mit tangding mit, ha tangding ha, khut tangding khut, khe tangding khe, </VERS>
            <VERS vnumber="25"> meikang tangding meikang, liamna tang ding liamna, satna tangding satna pia ding hi.</VERS>
            <VERS vnumber="26"> “Mi khat in ama' sila ahi pasal hita leh numei hita leh a mit sat-in a suksiat leh amah in tua mit’ hangin sila suaktasakin paikhiasak ding hi. </VERS>
            <VERS vnumber="27"> Amah in a sila ahi pasal hita leh numei hita leh a ha a tup khiat leh, amah in tua ha’ hangin sila suaktasakin paikhiasak ding hi.</VERS>
            <VERS vnumber="28"> “Bawngtal khat in pasal hita leh numei hita leh a ki tawh a sik lup ciangin, a bawngtal kideng lum ding a, a sa kine lo ding hi; ahih hangin bawngtal neipa siang ding hi. </VERS>
            <VERS vnumber="29"> Ahih hangin a hun beisa-ah bawngtal in mi si thei a, a neipa kihilh napi-in a khum cip kei a, tua bawngtal in pasal ahi a, numei ahi zongin a thah leh, bawngtal kideng lum ding a, a neipa zong kithat ding hi. </VERS>
            <VERS vnumber="30"> Ama'tung pan tatkhiatna sum a kinget leh, ama' nuntakna tatkhiat nadingin ama' tungah a kingen zahzah amah in pia ding hi. </VERS>
            <VERS vnumber="31"> Tua bawngtal in mi’ tapa ahi a, tanu ahi zongin a ki tawh a sik leh hih ngeina tawh kizui-in kigamta ding hi. </VERS>
            <VERS vnumber="32"> Bawngtal in sila ahi pasal hita leh numei hita leh khat a ki tawh a sik leh, a neipa in amau’ topa tungah ngun shekel sawmthum pia ding a, bawngtal kideng lum ding hi.</VERS>
            <VERS vnumber="33"> “Mi khat in dum honsa-in a nusia ahi a, mi khat in dum a tawh ciangin sin loin om ahi zongin, bawngtal hita leh la hita leh tua dum sungah a kiat leh, </VERS>
            <VERS vnumber="34"> dum neipa in loh ding hi; amah in a neipa' tungah sum pia ding a, ganhing luang pen ama aa hi ding hi.</VERS>
            <VERS vnumber="35"> “Mi khat’ bawngtal in a dang khat’ bawngtal liamsakin a sih leh, tua ciangin amaute in bawngtal a hing pen zuak ding uh a, tua man hawm ding uh hi; a ganhing si pen zong amaute in hawm ding uh hi. </VERS>
            <VERS vnumber="36"> Tua bang hi lo a, bawngtal in a beisa hunin mite si ngei hi ci-in kithei-a, a neipa in a khumcip kei leh, amah in bawngtal tangding bawngtal pia ding a, a si ganhing pen 'a hi ding hi.</VERS>
        </CHAPTER>
        <CHAPTER cnumber="22">
            <VERS vnumber="1"> 1-4 “Mi khat in bawngtal ahi a, tuu ahi zongin gu-in, a that a, a zuak zongin, amah in bawngtal khat tang dingin bawngtal nga, tuu khat tang dingin tuu li piakik ding hi. Guta pa in ditkikna bawl ding hi; amah in bangmah a neih kei leh, ama' guktakna hangin amah kizuak ding hi. A kigu ganhing, bawngtal ahi a, la ahi a, tuu ahi zongin a hing-in ama' khut sungah a kimuh leh, amah in a zah nih pia ding hi. “Guta khat in inn vutlet a, kisatin amah a sih leh, tua sihna hangin mawhna om lo ding hi; ahih hangin ni suah khit ahih leh tua sihna hangin mawhna om ding hi.</VERS>
            <VERS vnumber="5"> “Mi khat in lo khat ahi a, leenggui lo-ah ahi zongin gan tasak a, a ganhing khah-in mi dang khat’ lo-ah a tat leh, amah in ama' lo leh ama' leenggah lo panin a hoih pen tawh ditkikna bawl ding hi.</VERS>
            <VERS vnumber="6"> “Mei kuang in gam kang a, a kikhol an ahi a, a ding lai an ahi a, lo ahi zongin a kat leh, mei a kangsakpa in a cing takin ditkikna bawl ding hi.</VERS>
            <VERS vnumber="7"> “Mi khat in a vengte' kiangah sum ahi a, van ahi zongin kep dingin pia a, tua mipa’ inn panin a kiguk leh, a gupa a kimuh leh amah in a zah nih pia ding hi. </VERS>
            <VERS vnumber="8"> A gupa a kimuh kei leh a vengpa’ vante amah in gu hiam gu lo hiam cih a kitel nadingin thukhente' mai-ah inn neipa kipaipih ding hi.</VERS>
            <VERS vnumber="9"> “Thu neihna khat peuhpeuh, bawngtal ahi a, la ahi a, tuu ahi a, puansilh ahi zongin, a mang na khat peuhpeuh, mi khat in, ‘Hih pen kei aa hi,’ a cihna thu-ah, a lang nihte’ thu pen thukhente’ mai-ah tung ding hi; thukhente in a mawhsak mipa in a vengpa' tungah a zah nih pia ding hi.</VERS>
            <VERS vnumber="10"> “Mi khat in ama vengte' tungah la ahi a, bawngtal ahi a, tuu ahi zongin, ganhing khat peuhpeuh kep dingin a piak a, kuama' muh lohin tua ganhing a si a, a liam a, a kihawl khia ahi zongin ahih leh, </VERS>
            <VERS vnumber="11"> amah in a vengpa’ neihsa a gu kha hiam cih a kitheih nadingin amaute gel’ kikal-ah Topa tawh kiciamna om ding hi; a neipa in tua kiciamna saang ding a, amah in ditkikna bawl lo ding hi. </VERS>
            <VERS vnumber="12"> Ahih hangin ama' tung panin a kigu ahih leh, a neipa' tungah amah in ditkikna bawl ding hi. </VERS>
            <VERS vnumber="13"> Gamsa in a balzan ahih leh, lahtel nadingin tua ganhing paipihsak in; a kibalzan ganhing ditkikna amah in bawl lo ding hi.</VERS>
            <VERS vnumber="14"> “Mi khat in a vengte’ na khat peuhpeuh kawm a, a neipa om loin a liam a, a si zongin, amah in a kicingin ditkikna bawl ding hi. </VERS>
            <VERS vnumber="15"> A neipa tawh a omkhawm ahih leh amah in ditkikna bawl lo ding hi; a kikawm ahih leh a kikawm bangin pai ding hi.</VERS>
            <VERS vnumber="16"> “Mi khat in a kidong nai lo nungak khat zolin amah tawh a lup khop leh, amah in tua nu’ man ding moman letsong pia ding a, ama' zi hisak ding hi. </VERS>
            <VERS vnumber="17"> A numei’ pa in ama' tungah tua nu piak ding a nial leh, tua mipa in nungak moman letsong zah numei’ pa’ tungah sum pia veve ding hi.</VERS>
            <VERS vnumber="18"> “Numei aisannu na hing khawi kei ding uh hi.</VERS>
            <VERS vnumber="19"> “Ganhing tawh a mawh peuhmah kithat ding hi.</VERS>
            <VERS vnumber="20"> “Topa bek sim loh pasian khat peuhpeuh' tungah biakna a pia peuhmah kisusia mang ding hi.</VERS>
            <VERS vnumber="21"> “Khual mi khat' tungah khialhna na bawl kei ding uh a, amah na nengniam kei ding uh hi, bang hang hiam cih leh note in Izipt leitangah khual mite na hi ngei uh hi. </VERS>
            <VERS vnumber="22"> Meigong numei ahi a, tagah ahi zongin na gimsak kei ding uh hi. </VERS>
            <VERS vnumber="23"> Note in amaute na gimsak uh a, amaute keima' tungah hong kiko leh, keimah in amau’ kikona ka za taktak ding hi; </VERS>
            <VERS vnumber="24"> ka hehna so-in namsau tawh note kong that ding a, na zite uh meigong numei leh na tate uh pa nei lo suak ding uh hi.</VERS>
            <VERS vnumber="25"> “Note tawh a om, a zawng keima' mite khat peuhpeuh' tungah sum leitawi na piak uh leh, ama' tungah sum leitawi a piapa bangin na om kei ding uh a, ama' tung panin a meet na dok kei ding uh hi. </VERS>
            <VERS vnumber="26"> Khapna ahi na vengpa’ puansilh na lak ngei khak leh nitum ma-in ama' tungah na piakik ding hi; </VERS>
            <VERS vnumber="27"> bang hang hiam cih leh ama' kituamna in tua bek hi a, tua in ama' pumpi adingin puansilh ahi hi; amah bang dang tawh lum ding ahi hiam? Amah kei' tungah hong kiko leh ke’n ka za ding hi, bang hang hiam cih leh keimah in hehpihna ka nei hi.</VERS>
            <VERS vnumber="28"> “Pasian na simmawh kei ding uh a, na mite uh a ukpa zong na samsia kei ding uh hi.</VERS>
            <VERS vnumber="29"> “Na anlakna pan leh na suknate panun a leetkhiate piak ding na zekai kei ding uh hi. “Na tapa cilte uh keima' tungah nong pia ding uh hi. </VERS>
            <VERS vnumber="30"> Na bawngtalte leh na tuute uh tawh tua mah bangin na hih ding uh hi; ni sagih sung a pi tawh om ding hi; a ni giat ni-in kei' tungah nong pia ding uh hi.</VERS>
            <VERS vnumber="31"> “Note in kei' tungah hong ki-ap mite na hi ding uh hi; tua ahih ciangin gamlakah gamsate in a balzan sa peuhmah note in na ne kei ding uh hi; note in tua sa uite na lot ding uh hi.</VERS>
        </CHAPTER>
        <CHAPTER cnumber="23">
            <VERS vnumber="1"> “Thu manlo na gen khia kei ding uh hi. Elna tawh teci pang dingin mi gilopa tawh na kipawl kei ding uh hi. </VERS>
            <VERS vnumber="2"> Siatna bawl dingin mihon na zui kei ding uh hi; thutang a heikhia dingin mi honpi' nungah kihei-in thu neihna-ah teci na pang kei ding uh hi; </VERS>
            <VERS vnumber="3"> ama' thu neihna-ah mi zawngpa na lang neih kei ding uh hi.</VERS>
            <VERS vnumber="4"> “Na galte’ bawngtal ahi a, a la ahi zongin a gammang na tuah uh leh ama' kiangah na hawl kik ding uh hi. </VERS>
            <VERS vnumber="5"> Nangmah a hong mudahpa’ la a van tawh a puk na muh leh a la tawh amah na nusia kei ding a, tua la phot toh ding na huh ding hi.</VERS>
            <VERS vnumber="6"> “Ama'thu neihna-ah na mi zawngpa’ thutan’na na heikhiatsak kei ding hi. </VERS>
            <VERS vnumber="7"> A man lopi-a mi mawhsak ding panin kikem un la, a dikpa leh thumanpa that kei un, bang hang hiam cih leh gilo mi ka khah kei ding hi. </VERS>
            <VERS vnumber="8"> Sumgolh na la kei ding uh hi, bang hang hiam na cih leh sumgolh in uliante mit tawsak a, thuman mite’ thu hei khiatsak hi.</VERS>
            <VERS vnumber="9"> “Khual mi na nengniam kei ding uh hi; khual mi’ lungsim na thei uh hi, bang hang hiam cih leh note in Izipt leitangah khual mi na hi ngei uh hi.</VERS>
            <VERS vnumber="10"> “Note in na leitang uh-ah kum guk sung khai tuhin a piangte na kaikhawm ding uh hi; </VERS>
            <VERS vnumber="11"> ahih hangin a kum sagihna ciangin, nomau' mi a zawngte in a nek theih nadingin leitang tawlnga sakin lokhul-in na omsak ding uh hi; gamlak ganhingte in amau’ nusiatte ne thei ding uh hi. Na leenggui lote uh leh na oliv lote uh zong tua mah bangin na hih ding uh hi.</VERS>
            <VERS vnumber="12"> “Ni guk sung na nasep uh na sem ding uh hi, ahih hangin na bawngtal leh na la in tawlngakna a neih theih nading leh, na numei-nasem’ tapa leh khual mite in thathak a ngah theih nadingin a ni sagih ni-in na tawlnga ding hi. </VERS>
            <VERS vnumber="13"> Nang' tunga kong gente khempeuh thudon in; pasian dangte’ min genin nei kei in la, na kam sung panin zong tua bangte kizasak kei in.</VERS>
            <VERS vnumber="14"> “Kum khat in thum vei, keimah adingin pawi na bawl ding uh hi. </VERS>
            <VERS vnumber="15"> Silngo sawhloh anlum pawi na bawl ding uh hi; keimah in note kong thupiak bangin Abib kha sung a kisehsa hun ciangin ni sagih sung silngo sawhloh anlum na ne ding uh hi, bang hang hiam cih leh tua kha sungin Izipt panin note na paikhia uh hi. Khut hawm guak tawh keima' maiah kuamah hong kilaak lo ding hi. </VERS>
            <VERS vnumber="16"> Note in lo-a na tuh uh, na nasepna uh a gah masa, anlak pawi na bawl ding uh hi. Note in lo panin na nasepna uh a gah na kaihkhop uh kum bei ciangin kaihkhopna pawi na bawl ding uh hi. </VERS>
            <VERS vnumber="17"> Topa PASIAN’ mai-ah pasal khempeuh kum khat in thum vei kilaak ding uh hi.</VERS>
            <VERS vnumber="18"> “Note in silngo sawh anlum tawh keimah biak piakna si na pia khawm kei ding uh a, ka pawi’ sathau zong zingsang dong na omsak kei ding uh hi.</VERS>
            <VERS vnumber="19"> “Note in na anpalte uh lakah a tung masa pen Topa na Pasian uh’ innah na paipih ding uh hi. “Note in a pi’ nawizu tawh keelno na huan kei ding uh hi.</VERS>
            <VERS vnumber="20"> “En un, keimah in ka bawlsa mun-ah note hong paipih ding leh lam kal-ah note hong cing dingin note’ mai-ah vantung mi khat ka sawl hi. </VERS>
            <VERS vnumber="21"> Amah thudon-in ama' aw ngai un la amah lehdo kei un, bang hang hiam cih leh amah in note’ thu palsatna hong maisak lo ding hi; bang hang hiam cih leh keima' min tawh nasem ahi hi.</VERS>
            <VERS vnumber="22"> “Ahih hangin note in ama' aw lim takin ngai-in keima' gen bangin na gamtat uh leh na galte uh’ tungah gal ka hi ding a, na langte uh’ tungah lang ka hi ding hi.</VERS>
            <VERS vnumber="23"> “Note’ mai-ah ka vantungmi pai-in Amor mite, Hit mite, Perez mite, Kanaan mite, Hiv mite leh Jebus mite' kiangah note hong paipihin, keimah in amaute ka phiatkhiat ciangin, </VERS>
            <VERS vnumber="24"> amau’ pasiante’ mai-ah note kun loin, amaute bia loin, amau' gamtat bangin na gamta kei ding uh a, note in amaute lawnthal mang kiuhkeuh-in amau’ milim khuampite na satnen gawp ding uh hi. </VERS>
            <VERS vnumber="25"> Note in Topa na Pasian uh’ na nasem ding uh a, keimah in na an uh leh na tui uh thupha ka pia ding hi; keimah in note’ lak panin cinatna ka lakhia ding hi. </VERS>
            <VERS vnumber="26"> Note’ leitangah kuamah nausia om lo ding a, a ciing zong om lo ding hi; note kong teek sihsak ding hi. </VERS>
            <VERS vnumber="27"> Keimah hong kikihtakna note’ mai-ah paisakin note’ phut khak ding mi khempeuh ka kitokgawpsak ding a, na galte khempeuh uh kinung hei-in note' kiang panin ka taisak ding hi. </VERS>
            <VERS vnumber="28"> Note’ mai panin Hiv mi, Kanaan mi leh Hit mi a hawlkhia dingin note’ mai-ah tunpi ka sawl ding hi. </VERS>
            <VERS vnumber="29"> Leitang gamkhing suakin gamlak ganhingte note’ lang khatah tampi pha kha ding ahih ciangin note’ mai panin kum khat sungin amaute ka hawlkhia kei ding hi. </VERS>
            <VERS vnumber="30"> Note khangin tampi pha-in leitang na luah matengun note’ mai panin tawm tawmin amaute ka hawlkhia ding hi. </VERS>
            <VERS vnumber="31"> Keimah in San Tuipi panin Filistia mite’ tuipi ciang leh gamlak panin Eufrates gun ciang dongah na gamgite uh ka phut ding hi; bang hang hiam cih leh tua gam-a teeng mite note’ khut sungah kong pia ding a, note in na mai uh-ah amaute na hawlkhia ding uh hi. </VERS>
            <VERS vnumber="32"> Amaute ahi a, amau’ pasiante tawh ahi zongin thuciamna na bawl kei ding uh hi. </VERS>
            <VERS vnumber="33"> Amaute in kei' tungah note hong khialsak kha ding ahih ciangin note’ leitang tungah amaute teeng lo ding uh hi; bang hang hiam cih leh note in amau' pasiante’ na nasep uh leh note’ tungah thangzak khat hong hi taktak ding hi,” a ci hi.</VERS>
        </CHAPTER>
        <CHAPTER cnumber="24">
            <VERS vnumber="1"> Tua ciangin amah in Moses' kiangah, “Nang leh Aaron, Nadab, Abihu leh Israel upate' sung pan sawmsagih tawh Topa' kiangah hong pai to un la, a gamla panin hong bia un. </VERS>
            <VERS vnumber="2"> Topa’ nai-ah Moses bek in hong nai ding hi; ahih hangin a dangte a nai-ah hong pai loin, mite amah tawh hong pai to khawm lo ding hi,” a ci hi.</VERS>
            <VERS vnumber="3"> Moses hong pai-in Topa’ thugente khempeuh leh biakna ngeinate khempeuh mite' kiangah gen hi; mite khempeuh in aw kikhatin dawng uh a, “Topa’ gensa thute khempeuh ka hih ding uh hi,” a ci uh hi. </VERS>
            <VERS vnumber="4"> Moses in Topa’ thugente khempeuh gelh hi. Zingsangin amah tho baih a, mual bul-ah biakna tau khat lamin, Israel minam sawm-le-nihte tawh kituakin khuam sawm-le-nih phut hi. </VERS>
            <VERS vnumber="5"> Amah in Israel mi tangvalte sawlin, tuate in meihal biakna leh thu-nuam-a biakna bawngtalte tawh Topa' tungah pia uh hi. </VERS>
            <VERS vnumber="6"> Moses in sisan kimkhat la-in, kuangte sungah koih a, sisan kimkhat biakna tau tungah theh hi. </VERS>
            <VERS vnumber="7"> Tua ciangin amah in thuciamna laibu la-in, mite’ zak-in tua laibu sim hi; amaute in, “Topa’ gensa khempeuh kote in ka hih ding uh a, kote ka thumang ding uh hi,” ci uh hi. </VERS>
            <VERS vnumber="8"> Moses in sisan la-in mite' tungah theh a, “Hih thute khempeuh tawh kizui-in Topa in note tawh a bawlsa thuciamna sisan en un,” a ci hi.</VERS>
            <VERS vnumber="9"> Tua ciangin Moses leh Aaron, Nadab, Abihu leh Israel upate' sung pan sawmsagih pai to uh a, </VERS>
            <VERS vnumber="10"> amaute in Israel Pasian mu uh hi; ama' khe nuai-ah a siangthona van meel tawh a kibang, suangmanpha tawh a kibawl suangphahpek bang pian om hi. </VERS>
            <VERS vnumber="11"> Amah in Israel mi makaite gimna ngahsak lo hi; amaute in Pasian mu uh a, tua ciangin an ne-in tui dawn uh hi.</VERS>
            <VERS vnumber="12"> Topa in Moses kiangah, “Keima' kiang mual tungah hong paito in la, tua lai-ah ngak in; amaute a kihilh nadingin keima' gelhsa, thukham leh thupiakna tawh, suangpeekte nang' tungah kong pia ding hi,” a ci hi. </VERS>
            <VERS vnumber="13"> Tua ahih ciangin ama' nasempa Joshua tawh Moses kithawi uh a, Pasian' mual tungah paito uh hi. </VERS>
            <VERS vnumber="14"> Amah in upate' kiangah, “Note' kiangah kong paikik matengun hih lai-ah kote hong ngak un; en un, note tawh Aaron leh Hur om hi; kitotna a nei peuhpeuh amaute' kiangah paisak un,” a ci hi.</VERS>
            <VERS vnumber="15"> Tua ciangin mual tungah Moses paito a, meii in mual tuam hi. </VERS>
            <VERS vnumber="16"> Topa’ minthan’na in Sinai Mual tungah kinga a, meii in ni guk sung tua mual tuam hi; a ni sagih ni-in amah in meii lak panin Moses sam hi. </VERS>
            <VERS vnumber="17"> Tu-in Topa; minthan’na a maipuakzia in, Israel mite’ muhna-ah mualvum dawn-ah a kangtum thei meikuang tawh kibang hi. </VERS>
            <VERS vnumber="18"> Meii sungah Moses tum a, mual tungah paito hi. Moses sun sawmli leh zan sawmli sung mual tungah om hi.</VERS>
        </CHAPTER>
        <CHAPTER cnumber="25">
            <VERS vnumber="1"> Topa in Moses kiangah, </VERS>
            <VERS vnumber="2"> “Amaute in kei adingin biakna hong paipih nadingin Israel mite' kiangah gen in; ama' lungsim in a utsak mi peuhmah tung panin kei adingin biakna na sang ding hi. </VERS>
            <VERS vnumber="3"> Amaute' tung panin na san’ ding biakna in hih ahi hi: kham, ngun, sumngo, </VERS>
            <VERS vnumber="4"> a dum, a dupsan, a ausan puante leh a kop-a kikhuk khau tawh kigan puan hoih, keel mul, </VERS>
            <VERS vnumber="5"> a kisansak tuutal vunte, keel vunte, singkha sing, </VERS>
            <VERS vnumber="6"> meivakte ading sathau, nilh sathau ding leh paknamtui dingin a namtui nate, </VERS>
            <VERS vnumber="7"> siampipuan leh awmdal-a bulh dingin onik suangte ahi hi. </VERS>
            <VERS vnumber="8"> Amaute' lakah kei ka om theih nadingin kei adingin biakinn khat amaute bawlsak in. </VERS>
            <VERS vnumber="9"> Biakbuk leh a na-zatte’ lim ding tawh kisai-in nang' tungah kong lahsate khempeuh tawh kituakin nangmah in na bawl ding hi.</VERS>
            <VERS vnumber="10"> “Amaute in singkha sing tawh singkuang khat bawl ding uh hi; a dung tong nih leh khap, a vai tong khat leh khap, a san’na tong khat leh khap hi ding hi. </VERS>
            <VERS vnumber="11"> Nangmah in kham citak tawh tua singkuang na zut ding a, a sung leh a pua na zut ding hi, a tung kimkot-ah kham tawh a geihual na bawl ding hi. </VERS>
            <VERS vnumber="12"> Nangmah in tua singkuang adingin kham kual li sungin a singkuang khe li' tungah tuate na bulh ding a, a pang khatah kual nih, a pang lang khatah kual nih na bulh ding hi. </VERS>
            <VERS vnumber="13"> Nangmah in singkha sing zawl na sui ding a, tuate kham tawh na zut ding hi. </VERS>
            <VERS vnumber="14"> Singkuang puak nadingin singkuang pang-a kualte' sungah zawlte na khum ding hi.</VERS>
            <VERS vnumber="15"> Singkuang’ kualte' sungah a zawlte om suak ding hi; tuate kila khia lo ding hi. </VERS>
            <VERS vnumber="16"> Nang' tunga kong piak ding tecipan’na nangmah in singkuang sungah na koih ding hi. </VERS>
            <VERS vnumber="17"> Tua ciangin kham citak tawh hehpihna tokhom khat na bawl ding hi; a dung tong nih leh khap, a vai tong khat leh khap hi ding hi. </VERS>
            <VERS vnumber="18"> Nangmah in kham tawh kherub nih na bawl ding hi; hehpihna tokhom mong tuak-ah a kiseek tua kherubte na bawl ding hi. </VERS>
            <VERS vnumber="19"> Mong khatah kherub khat, a mong lang khatah kherub khat mah bawl in; hehpihna tokhom tawh a kizomin a mong tuak-ah kherubte na bawl ding hi. </VERS>
            <VERS vnumber="20"> Kherubte in a khate uh a tungah zal ding uh a, amau’ khate tawh hehpihna tokhom liim sunin amaute khat leh khat kimai-ngat ding uh hi; hehpihna tokhom lamah kherubte’ mai nga ding uh hi. </VERS>
            <VERS vnumber="21"> Singkuang tungah hehpihna tokhom na koih ding hi; singkuang sungah nang kong piak ding tecipan’na na koih ding hi. </VERS>
            <VERS vnumber="22"> Hehpihna tokhom tung, tecipan’na singkuang tunga om kherub nihte' kikal panin nang tawh ka kituah ding a, Israel mite’ adingin nang' tungah thupiakna kong piak dingte khempeuh nang' tungah kong gen ding hi.</VERS>
            <VERS vnumber="23"> “Nangmah in singkha sing tawh sabuai khat na bawl ding hi; a dung tong nih, a vai tong khat, a san’na tong khat leh khap hi ding hi. </VERS>
            <VERS vnumber="24"> Kham citak tawh na zut ding a, a kimkotah kham tawh a geihual na bawl ding hi. </VERS>
            <VERS vnumber="25"> Nangmah in khut peek cia a zai zawlpeek khat a kimkotah na bawl ding a, tua a zawlpeek kimkot ah a geihuai na bawl ding hi. </VERS>
            <VERS vnumber="26"> Nangmah in tua sabuai’ adingin kham kual li na bawl ding a, tuate pen a kiu li, a khe lite-ah na gak ding hi. </VERS>
            <VERS vnumber="27"> Sabuai puak nading zawlte a len dingin a zawlpeek gei-ah a kualte om ding hi. </VERS>
            <VERS vnumber="28"> Nangmah in singkha sing zawlte bawlin kham tawh na zut ding a, hihte tawh sabuai kipua ding hi. </VERS>
            <VERS vnumber="29"> Biak piakna-a a kipiate buak nading paknamtui’ adingin a kuangdaite leh a pakante, tuiphih nadingin a thawl gongbakte leh a kung-ukte na bawl ding hi; kham citak tawh tuate na bawl ding hi. </VERS>
            <VERS vnumber="30"> Keima' mai sabuai tungah Ompihna Anlum na koih tawntung ding hi.</VERS>
            <VERS vnumber="31"> “Kham citak tawh meivakkhuam khat na bawl ding hi. Meivakkhuam bul leh a kungte pen a kiseek nate tawh kibawl ding hi; a haite, a nunte leh a pakte in tua tawh sa-khat hi khawm ding uh hi; </VERS>
            <VERS vnumber="32"> a pangte panin hiang guk meengkhia ding a, a pang khat ah meivakkhuam hiang thum meengkhia-in, a pang lang khatah meivakkhuam hiang thum mah meengkhia ding hi; </VERS>
            <VERS vnumber="33"> hiang khat ciat tungah a nun leh a pak a om, almond gah tawh a kibang hai thum leh a dang hiang khat ciat tungah a nun leh a pak a om, almond tawh a kibang hai thum leh a dang hiang khat ciat tungah a nun leh a pak a om, almond tawh a kibang hai thum mah kibawl hi—tua ahih ciangin hiang gukte meivakkhuam panin meengkhia hi; </VERS>
            <VERS vnumber="34"> a meivakkhuam tung mahmahah a nunte leh a pakte tawh a om, almond bangin a kibawl hai li om-in, </VERS>
            <VERS vnumber="35"> meivakkhuam panin hiang guk a kopte’ bul-ah tua tawh sakhat ahi nun khat om hi </VERS>
            <VERS vnumber="36"> Amau’ nunte leh a hiangte in sakhat hi ding a, a vekpi-in kham citak a kiseek sakhat hi ding hi. </VERS>
            <VERS vnumber="37"> Nangmah in ama' adingin meivak sagihte na bawl ding hi; ama' omna mai teng khua a vaksak dingin meivakte kikoih ding hi. </VERS>
            <VERS vnumber="38"> A taitehte leh a kuangte kham citak hi ding hi. </VERS>
            <VERS vnumber="39"> Kham citak talen khat tawh hih nazatte khempeuh kibawl ding hi. </VERS>
            <VERS vnumber="40"> Mual tungah nang' tunga hong kilak hih nate pen amau’ lim ding bangin na bawl ding thei in.</VERS>
        </CHAPTER>
        <CHAPTER cnumber="26">
            <VERS vnumber="1"> “Tua tham loin a kop-a kikhuk khau hoih tawh kigan dalna puan sawm leh a dum, a dupsan leh a ausan khaute tawh biakbuk na bawl ding hi; hoih taka a kibawl kherubte tawh tuate na bawl ding hi. </VERS>
            <VERS vnumber="2"> Dalna puan a dung tong sawmnih-le-giat hi ding a, dalna puan a vai tong li hi ding hi; dalna puan khempeuh kikim ciat ding hi. </VERS>
            <VERS vnumber="3"> Dalna puan ngate khat leh khat kikhuituah ding hi; dalna puan a dang ngate zong khat leh khat kikhuituah ding hi. </VERS>
            <VERS vnumber="4"> A kikhuituah a masa dalna puan a nawlnung pen’ nawl dung suk-ah khau dum tawh a bilvangte na bawl ding hi; tua mah bangin a kikhuituah a nihna dalna puan nawlnung pen’ nawl dung suk mah-ah a bilvangte na bawl ding hi. </VERS>
            <VERS vnumber="5"> Dalna puan khat tungah bilvang sawmnga bawlin, a kikhuituah a nihna dalna puan nawl-ah bilvang sawmnga mah na bawl ding hi; a bilvangte khat leh khat kitang ding uh hi. </VERS>
            <VERS vnumber="6"> Biakbuk pen bup khat a suah theih nadingin nangmah in kham kilhna sawmnga bawlin, kilhnate tawh dalna puan khat leh khat na kimatsak ding hi.</VERS>
            <VERS vnumber="7"> “Biakbuk tungah a puanbuk dingin keel mul tawh puante zong na bawl ding hi; puan sawm-le-khat na bawl ding hi. </VERS>
            <VERS vnumber="8"> Tua puan a dung tong sawmthum, a vaitong li ciat hi ding hi; puan sawm-le-khatte kikim ding hi. </VERS>
            <VERS vnumber="9"> Tua puan ngate amau leh amau khuituahin, puan gukte zong amau leh amau mah na khuituah ding a, a gukna puan pen puanbuk mai-ah na khep ding hi. </VERS>
            <VERS vnumber="10"> A kikhuituah puan khat nawl-ah a bilvang sawmnga bawlin, a kikhuituah a nihna puan nawlnung pen nawl-ah a bilvang sawmnga mah na bawl ding hi.</VERS>
            <VERS vnumber="11"> “Tua pen bup khat a suah theih nadingin nangmah in sumngo kilhna sawmnga bawlin, a bilvangte sungah kilhnate guangin, puanbuk na kimatsak ding hi. </VERS>
            <VERS vnumber="12"> Puanbuk puan a valkhia, puan a lang a val pen, biakbuk nungah kaisuk ding hi. </VERS>
            <VERS vnumber="13"> Puanbuk puan a dung lam, pang khatah tong khat, a pang lang khatah tong khat a val pen, a khuh dingin biakbuk hih lam pang leh hua lam pangte-ah kaisuk ding hi. </VERS>
            <VERS vnumber="14"> A kisansak tuutal vunte leh keel vunte tawh puanbuk khuhna khat na bawl ding hi.</VERS>
            <VERS vnumber="15"> “Biakbuk adingin a po to ding khuampeekte singkha sing na bawl ding hi. </VERS>
            <VERS vnumber="16"> A khuampeek khat a tun’ tong sawm hi ding a, a vai tong khat leh khap vive hi ding hi. </VERS>
            <VERS vnumber="17"> A bulh nadingin a khuampeek khatah a zang nih ciat om ding hi: </VERS>
            <VERS vnumber="18"> Biakbuk khuampeekte na bawl ding hi; leitaw lam pang adingin khuampeek sawmnih hi ding hi; </VERS>
            <VERS vnumber="19"> a khuampeek sawmnihte' bul-ah bullen sawmli ngun tawh na bawl ding a, a zang nihte’ adingin khuampeek dang khat bul-ah bullen nih a khuampeek dang khat bul-ah a zang nihte adingin bullen nih mah hi ding hi; </VERS>
            <VERS vnumber="20"> biakbuk a pang nihna lam, leilu lam panga a khuampeek sawmnihte leh </VERS>
            <VERS vnumber="21"> nguntawh kibawl a bullen sawmlite’ adingin, khuampeek khat bul-ah bullen nih, a dang khuampeek khat bul-ah bullen nih mah hi ding hi; </VERS>
            <VERS vnumber="22"> nitumna lam, biakbuk nung lam adingin khuampeek guk na bawl ding hi. </VERS>
            <VERS vnumber="23"> Biakbuk nung lam kiute’ adingin a khuampeek nih na bawl ding hi; </VERS>
            <VERS vnumber="24"> tuate a bul lamah kikak ding a, ahih hangin a kual masa-ah a dawn kimat ding hi; a nih-in tua bang hi ding hi; tuate in a kiu nihte piangsak ding uh hi. </VERS>
            <VERS vnumber="25"> Ngun tawh kibawl amau’ bullen, bullen sawm-le-gukte tawh a khuampeek giat pha ding hi; khuampeek khat bul-ah bullen nih, a dang khuampeek khat bul-ah bullen nih mah om ding hi.</VERS>
            <VERS vnumber="26"> “Singkha sing, zawl-in na bawl ding hi, </VERS>
            <VERS vnumber="27"> biakbuk pang khat-a khuampeek adingin nga, biakbuk a pang lang khat-a khuampeek adingin zawl nga, nitumna lam biakbuk nung lam pang-a a khuampeekte’ adingin zawl nga hi ding hi. </VERS>
            <VERS vnumber="28"> A zawl laita, a khuampeek kim ciang a banto pen mong khat pan mong khat paisuak ding hi. </VERS>
            <VERS vnumber="29"> A khuampeekte kham tawh zut-in, zawlte a len dingin amau kualte kham tawh na bawl ding hi; zawlte kham tawh na zut ding hi. </VERS>
            <VERS vnumber="30"> A lim ding geelna, mual tungah nang' tungah hong kilak mah tawh kizui-in biakbuk na lam ding hi.</VERS>
            <VERS vnumber="31"> “A dum, a dupsan, a ausan nate leh a kop-a kikhuk khau hoih tawh dalna puan khat na bawl ding hi; hoih taka a kibawl kherubte tawh kibawl ding hi; </VERS>
            <VERS vnumber="32"> ngun tawh kibawl bullen lite' tungah a om kham kibawl vankhaina nei-in, kham tawh a kizut singkha khuampi lite' tungah na khai ding hi. </VERS>
            <VERS vnumber="33"> A kilhnate-ah dalna puan khai sukin, dalna puan sung tua lai mun-ah tecipan’na singkuang na koih ding hi; dalna puan in siangtho pen mun panin siangtho mun khen ding hi. </VERS>
            <VERS vnumber="34"> Siangtho pen mun sunga om tecipan’na singkuang tungah hehpihna tokhom na koih ding hi. </VERS>
            <VERS vnumber="35"> Dalna puan pua lamah sabuai koih-in, sabuai tawh a kisan biakbuk leitaw lam pangah meivakkhuam na koih ding hi; leilu lam pangah sabuai na koih ding hi.</VERS>
            <VERS vnumber="36"> “Puanbuk kongkhak dingin, a dum, a dupsan, a ausan khaute leh a kop-a kikhuk khau hoih tawh a kigan, phim tawh kikhui-in a kizem kongpuankhai khat na bawl ding hi. </VERS>
            <VERS vnumber="37"> Kongpuankhai adingin singkha khuampi nga bawlin kham tawh na zut ding hi; a vankhainate kham hi ding a, tuate’ adingin sumngo bullen nga na bawl ding hi.</VERS>
        </CHAPTER>
        <CHAPTER cnumber="27">
            <VERS vnumber="1"> “Biakna tau singkha sing tawh bawlin, tong nga sau-in tong nga na zaisak ding hi; biakna tau a ning kim ding a, a tun’ tong thum hi ding hi. </VERS>
            <VERS vnumber="2"> A kiu lite-ah ki na bawl ding hi; a kite in a biakna tau tawh sakhat hi ding a, sumngo tawh na zut ding hi. </VERS>
            <VERS vnumber="3"> Ama adingin vut koihna ding beelte leh kawbiate, kuangte, sikkeute leh vut luahna peekte na bawl ding hi; a nazat khempeuh sumngo tawh na bawl ding hi. </VERS>
            <VERS vnumber="4"> Ama adingin siklen, a vang simsiam zong sumngo tawh na bawl ding hi; siklen tung, a kiu lite-ah sumngo kual li na bawl ding hi. </VERS>
            <VERS vnumber="5"> Siklen in biakna tau kim ciang a bat suk theih nadingin biakna tau zawl nuai panin na bulh ding hi. </VERS>
            <VERS vnumber="6"> Biakna tau adingin zawl, singkha sing zawl bawlin sumngo tawh tuate na zut ding hi; </VERS>
            <VERS vnumber="7"> a kipuak ciangin biakna tau pang nihte-ah a zawlte a om theih nadingin a kualte’ vang sungah a zawlte kikhum ding hi. </VERS>
            <VERS vnumber="8"> Singpekte tawh a kuakin na bawl ding hi; mual tunga nang' tungah hong kilaksa bangin kibawl ding hi.</VERS>
            <VERS vnumber="9"> “Biakbuk tual na bawl ding hi. A tual in leitaw lam pangah pangkhat adingin tong za a sau, a kop-a kikhuk khau hoih tawh a kigan a kikhaisukte nei ding hi; </VERS>
            <VERS vnumber="10"> a khuamte sawmnih leh a bullente sawmnih pen sumngo tawh a kibawl hi ding hi, ahih hangin khuampi tunga vankhainate leh a gaknate in ngun tawh a kibawl hi ding hi. </VERS>
            <VERS vnumber="11"> Leilu lam panga ding zong a sauna tua bangmah hi-in, a kikhaisukte tong za sau ding a, a khuamte sawmnih leh a bullente sawmnih in sumngo tawh a kibawl hi ding hi, ahih hangin khuampi tunga vankhainate leh a gaknate in ngun tawh a kibawl hi ding hi. </VERS>
            <VERS vnumber="12"> Nitumna lam pangah buk tual a vai lam adingin khuampi sawmte leh bullen sawmte tawh tong sawmnga a sau a kikhaisukte om ding hi. </VERS>
            <VERS vnumber="13"> A mai lam, nisuahna lam buk tual a vai in tong sawmnga hi ding hi. </VERS>
            <VERS vnumber="14"> Kongpi pang khat ading a kikhaisukte in tong sawm-le-nga hi ding a, khuampi thumte leh bullen thumte tawh hi ding hi. </VERS>
            <VERS vnumber="15"> A pang lang khatah a kikhaisukte in tong sawm-le-nga hi ding a, khuampi thumte leh bullen thumte tawh hi ding hi. </VERS>
            <VERS vnumber="16"> Buk tual-a kongpi dingin a dum, a dupsan, a ausan khaute leh a kop-a kikhuk khau hoihte tawh a kigan, phim tawh khui-in a kizem, tong sawmnih a sau kongpuankhai khat om ding hi; tua in khuampi lite leh bullen li nei ding hi. </VERS>
            <VERS vnumber="17"> Buk tual kiim-a khuampi khempeuh ngun tawh kibawl gakna tawh kigak ding hi; a vankhainate ngun hi-in a bullente sumngo hi ding hi. </VERS>
            <VERS vnumber="18"> Buk tual a dung tong za khat, a vai tong sawmnga, a san’na tong nga hi-in, a kop-a kikhuk khau hoih tawh a kigan a kikhaisukte leh sumngo bullente tawh hi ding hi. </VERS>
            <VERS vnumber="19"> Biakbuk na zat ahi a kizang ding peuhmahte leh a khetphimte khempeuh leh buk tual a, khetphimte khempeuh sumngo tawh a kibawl hi ding hi.</VERS>
            <VERS vnumber="20"> “Meivak a kuang tawntung dingin a kikoih theih nading, a vak dingin amaute in a kisuzan oliv gah thau siangtho nang' kiangah hong paipih nadingin Israel mite thu na pia ding hi. </VERS>
            <VERS vnumber="21"> Kikhopna buk sung, tecipan’na mai-a dalna puan pua lam-ah, Aaron leh ama' tapate in nitak-a kipan zingsang dong Topa’ mai-ah meivakte kuangsak ding uh hi. Tua pen, Israel mite in amau' khang tawntungin a zuih ding uh ngeina kip khat hi ding hi.</VERS>
        </CHAPTER>
        <CHAPTER cnumber="28">
            <VERS vnumber="1">“Tua ciangin keimah' tungah siampi na a sem dingin Israel mite' lak panin na sanggampa Aaron leh amah tawh a tapate—Aaron leh Aaron’ tapate, Nadab leh Abihu, Eleazar leh Ithamar, nangma' kiangah la in. </VERS>
            <VERS vnumber="2"> Minthan’na leh hoihna tawh a kidim nadingin na sanggampa Aaron ading biakna puan siangtho na bawl ding hi. </VERS>
            <VERS vnumber="3"> Keima' siampi nasepna-ah amah a ap dingin amaute in Aaron’ puante a bawl nading, hih theih ciimna ka guatsa, siamna a nei mite khempeuh tungah gen in. </VERS>
            <VERS vnumber="4"> Hihte in amaute’ bawl ding puante ahi hi: awmdal khat, siampipuan khat, puantualpi khat, sikli nei-a a gial puantungsilh khat, dialpi khat leh kawnggak khat ahi hi; keima' tungah siampi na a sem ding na sanggampa Aaron leh ama' tapate’ adingin amaute in biakna puan siangthote bawl ding uh hi.</VERS>
            <VERS vnumber="5"> “Amaute in kham, a dum, a dupsan, a ausan khaute leh a kop-a kikhuk tawh a kigan puan hoihte zang ding uh hi. </VERS>
            <VERS vnumber="6"> Amaute in siampipuan pen, kham, a dum, a dupsan, a ausan khaute leh a kop-a kikhuk a kigan puan hoihte tawh bawlin hoih takin a kibawl hi ding hi. </VERS>
            <VERS vnumber="7"> A kizop khawm theih nadingin a mong nihte-ah a kimat liangkaihna puan nih nei ding hi. </VERS>
            <VERS vnumber="8"> Amah a gak dinga hoih tak-a a kigan tua tunga puan om pen, kham, a dum, a dupsan, a ausan khaute leh a kop-a kikhuk puan hoihte tawh kibawlin, a sepna zia leh a nate a kibang hi ding hi. </VERS>
            <VERS vnumber="9"> Nangmah in onik suang nih la-in tuate' tungah Israel tapate’ min na gelh ding a, </VERS>
            <VERS vnumber="10"> amau’ suahna tawh kizui-in amau' min gukte suang khat tungah gelhin, a om lai gukte’ min a suang dang khat tungah na gelh ding hi. </VERS>
            <VERS vnumber="11"> Kizepna a bawlpa in min gelhna a bawl bangin Israel tapa sawm-le-nihte’ minte tawh suang nihte na gelh ding hi; tuate pen kham-a zepna tawh na um ding hi. </VERS>
            <VERS vnumber="12"> Israel tapate phawkna suang dingin siampi puan’ liangkaih puan tungah tua suang nihte na bulh ding hi; Aaron in ama' liangko nihte' tungah phawk nadingin Topa’ mai-ah amaute’ min pua ding hi. </VERS>
            <VERS vnumber="13"> Kham tawh kibawl a kiphut kizepna leh </VERS>
            <VERS vnumber="14"> khau banga a kihual, kham citak khainiang nih na bawl ding hi; a kihual khainiangte pen a kiphutte' tungah na bulh ding hi.</VERS>
            <VERS vnumber="15"> “Hoih tak-a a kibawl thukhenna awmdal khat na bawl ding hi; siampipuan a kibawl mah bangin na bawl ding hi; kham, a dum, a dupsan, a ausan khaute leh a kop-a kikhuk puan hoih tawh na bawl ding hi. </VERS>
            <VERS vnumber="16"> A ning kikim-in thuap nih hi ding a, a dung khap khat, a vai khap khat hi ding hi. </VERS>
            <VERS vnumber="17"> Tua sungah suang gual li-in na bulh ding hi. Sardis suang, topaz suang leh karbankel suang gual khat in a gual masa hi ding hi; </VERS>
            <VERS vnumber="18"> a gual nihna in emerald suang, sapfeiros suang leh diamond suang hi ding hi; </VERS>
            <VERS vnumber="19"> a gual thumna in jakinth suang, agate suang leh amethist suang hi ding hi; </VERS>
            <VERS vnumber="20"> a gual lina in khrysolite suang, onik suang leh jasper suang hi ding hi; kham tawh zepna sungah tuate kibulh ding hi. </VERS>
            <VERS vnumber="21"> Israel tapate’ min tawh kituakin amaute’ min a omna suang sawm-le-nih om ding hi; tuate in minam sawm-le-nihte’ adingin amau’ min ciat kigelhin, min gelhna tawh kibang ding hi. </VERS>
            <VERS vnumber="22"> Awmdal adingin khau tawh a kibang, a kihual kham citak khainiang na bawl ding hi; </VERS>
            <VERS vnumber="23"> awmdal adingin kham kual nih na bawl ding a, awmdal mongah tua kual nihte na bulh ding hi. </VERS>
            <VERS vnumber="24"> Awmdal mong a kual nihte' sungah kham khau nihte na khum ding hi; </VERS>
            <VERS vnumber="25"> khau mong nihte zepna tawh na zom ding a, siampipuan’ liangkaih puan mai lamah tua bangin na zom ding hi. </VERS>
            <VERS vnumber="26"> Kham kual nih na bawl ding a, awmdal mong nih, siampi puan tawh a kizom a sung lamah na bulh ding hi. </VERS>
            <VERS vnumber="27"> Kham kual nih na bawl ding a, siampipuan liangkaih nihte’ nuai a mai lam, hoih taka a kigan siampi puankhau a kizopna tung sanah na bulh ding hi. </VERS>
            <VERS vnumber="28"> Hoih taka a kigan siampipuan’ khau tungah a om theih nading leh siampipuan tung panin awmdal a kol theih loh nadingin amaute in siampipuan’ kual-ah khau dum khat-in a kual tawh gak ding uh hi. </VERS>
            <VERS vnumber="29"> Tua ahih ciangin Topa’ mai-ah phawk tawntung nadingin amaute paipih dingin siangtho munah amah a pai ciangin, Aaron in ama' lungtang tunga a om thukhenna awmdal sungah Israel tapate’ minte pua ding hi. </VERS>
            <VERS vnumber="30"> Thukhenna awmdal sungah Urim leh Thummim na koih ding a, Topa’ mai-ah a pai ciangin Aaron’ lungtang tungah tuate om ding hi; tua bangin Aaron in ama' lungtang tungah Israel mite’ thukhenna Topa’ mai-ah pua tawntung ding hi.</VERS>
            <VERS vnumber="31"> “Siampi puantualpi puan dum bek tawh na bawl ding hi. </VERS>
            <VERS vnumber="32"> Puan ngawng bangin a kikeek loh nadingin a ngawng kimkotah a kigan tawh a kizim, lutang thawl a vang nei ding hi. </VERS>
            <VERS vnumber="33"> A mong-ah a dum, a dupsan, a ausan khaute tawh a kizem mang kawlsing gah bawlin, a mong kiim-ah amaute’ kikal-ah kham siklong bawlin </VERS>
            <VERS vnumber="34"> puantualpi mong kimkotah a gah bangin na bawl ding hi. </VERS>
            <VERS vnumber="35"> Amah in biakna na a sep ciangin Aaron in tua puan silh ding a, amah a sih khak loh nadingin Topa’ mai a siangtho munah a tum ciang leh a pusuah ciangin a gingte kiza ding hi.</VERS>
            <VERS vnumber="36"> “Nangmah in kham citak tawh a peek khat na bawl ding a, min gelhna a kibawlte mah bangin tua tungah, ‘Topa ading siangtho’ ci-in na gelh ding hi. </VERS>
            <VERS vnumber="37"> Tua pen, khau dum khat tawh dialpi tungah na gak ding hi; dialpi mai lamah om ding hi. </VERS>
            <VERS vnumber="38"> Tua pen Aaron’ taltang-ah om ding a, Israel mite in letsong siangtho a piakna uh ahi, a siangtho biak piakna-ah mawhna a om peuhmah Aaron in ama' tungah khu ding hi; Topa’ mai-ah amaute a kisan’ theih nadingin ama' taltang tungah tua a peek om tawntung ding hi.</VERS>
            <VERS vnumber="39"> “A puantungsilh khau hoih tawh sikli nei a gial-in na gan ding a, khau hoih tawh dialpi khat na bawl ding a, phim tawh kikhui-in a kizem kawnggak khat na bawl ding hi.</VERS>
            <VERS vnumber="40"> “Aaron’ tapate' adingin puantungsilhte, kawnggakte, lukhute na bawl ding hi; minthan’na leh hoihna tawh a kidim nadingin tuate na bawl ding hi. </VERS>
            <VERS vnumber="41"> Amaute in keima' tungah siampi na a sep theih nadingun na sanggampa Aaron leh amah tawh a om ama' tapate' tungah tuate na silhsak ding a, amaute sathau nilhin, nasem dingin kipsakin, na siangthosak ding hi. </VERS>
            <VERS vnumber="42"> A ci guak-a a omna uh a tuam dingin amau adingin puan hoihte tawh pheituamte na bawlsak ding hi; tuate in kawng panin phei ciang ban ding hi; </VERS>
            <VERS vnumber="43"> amaute kikhopna buk-ah a pai ciang uh ahi a, siangtho mun-ah nasem dingin biakna tau nai-ah a pai ciang uh ahi zongin, Aaron leh ama' tapate in tuate silh ding uh hi; tua hi kei leh amaute in amau' tung mah-ah mawhna a kisuantawm suakin si ding uh hi. Hih in amah leh ama khit cianga a suan-le-khakte adingin a om tawntung ngeina kip khat hi ding hi.</VERS>
        </CHAPTER>
        <CHAPTER cnumber="29">
            <VERS vnumber="1"> “Tu-in hih in, amaute in keima' tungah siampi na a sep theih nadingun amaute na sian’thosak nadingin amaute' tunga na hih ding ahi hi. Bawngtalno khat leh a sitbang lo tuutal nih, </VERS>
            <VERS vnumber="2"> leh silngo sawhloh anlum, sathau tawh a kihel silngo sawhloh mohte, sathau tawh a kizut silngo sawhloh mohphengte la in. Tuate pen mangbuh nel tawh na bawl ding hi. </VERS>
            <VERS vnumber="3"> Lawh khat sungah tuatekoihin tuate a lawh-in paipih-in, a bawngtal leh a tuutal nih zong na paipih ding hi. </VERS>
            <VERS vnumber="4"> Aaron leh a tapate kikhopna buk kongkhak-ah na paipih ding a, amaute tui tawh na sil ding hi. </VERS>
            <VERS vnumber="5"> Nangmah in puante la-in, Aaron’ tungah puantungsilh leh siampi puantualpi, siampipuan leh awmdal koihin, hoih taka a kigan siampipuan gakna tawh amah na gak ding hi; </VERS>
            <VERS vnumber="6"> ama' lu tungah dialpi khimsakin, dialpi tungah kumpi lukhu siangtho na khusak ding hi. </VERS>
            <VERS vnumber="7"> Nangmah in nilh sathau la-in, ama'lu tungah sungin amah na nilh ding hi. </VERS>
            <VERS vnumber="8"> Tua ciangin nangmah in ama' tapate paipihin, amaute puantungsilh na silhsak ding a, </VERS>
            <VERS vnumber="9"> kawnggakte tawh amaute gakin amau' tungah a lukhute uh na gak ding hi; siampi nasepna in a kip tawntung ngeina ahih manin amau aa hi ding hi. Tua bangin Aaron leh a tapate na koih ding hi.</VERS>
            <VERS vnumber="10"> “Tua ciangin kikhopna buk mai-ah bawngtal na paipih ding hi. Aaron leh a tapate in bawngtal lu tungah amau’ khut nga ding uh a, </VERS>
            <VERS vnumber="11"> Topa’ mai, kikhopna buk kongkhak-ah nangmah in bawngtal na go ding hi, </VERS>
            <VERS vnumber="12"> bawngtal sisan tawmkhat la-in biakna tau kite na khutme tawh na nuh ding a, a om lai si teng biakna tau bul-ah na sung khia ding hi. </VERS>
            <VERS vnumber="13"> A gilpi tuam a thau khempeuh leh a sin tunga autok leh a kal nihte a tuam a thau tawh na la ding a, biakna tau tungah tuate na hal ding hi. </VERS>
            <VERS vnumber="14"> Ahih hangin bawngtal sa leh a vun leh a ekte, giahphual pua lam-ah mei tawh na hal ding hi; tua in khialhna hanga biakna ahi hi.</VERS>
            <VERS vnumber="15"> “Tua ciangin nangmah in tuutalte khat la-in, Aaron leh a tapate in tuutal' lu tungah amau’ khut nga ding uh a, </VERS>
            <VERS vnumber="16"> nangmah in tuutal go-in, a si la-in biaknatau kimkotah na theh ding hi. </VERS>
            <VERS vnumber="17"> Tua ciangin nangmah in tuutal sem nenin, a sungkua leh a khete silin, a sa-bakte leh a lu tawh tuate koihin, </VERS>
            <VERS vnumber="18"> biakna tau tungah tuutal a bup-in na hal ding hi; tua in Topa’ tungah meihal biakna ahi hi; tua in a gim namtui, Topa’ tungah mei tawh kihal biakna ahi hi.</VERS>
            <VERS vnumber="19"> “Nangmah in tuutal a dang khat na la ding hi; Aaron leh a tapate in tuutal' lu tungah amau khut nga ding uh a, </VERS>
            <VERS vnumber="20"> nangmah in tuutal go-in, a si tawmkhat la-in Aaron’ taklam bil dawn leh ama' tapate’ taklam bil dawnte leh amau' taklam khutpi dawnte leh amau’ taklam khepi dawnte nuhin, a om lai si teng biakna tau kimah na theh ding hi. </VERS>
            <VERS vnumber="21"> Tua ciangin nangmah in biakna tau tunga a om si tawmkhat leh nilh sathau la-in Aaron leh ama' puante' tung leh amah tawh a om ama' tapate' tung leh ama' tapate’ puante' tungah na theh ding hi; amah leh a puante leh amah tawh a om a tapate leh ama' tapate’ puante siangtho ding hi.</VERS>
            <VERS vnumber="22"> “Nangmah in tuutal thau, a mei, a gilpi tuam a thau, a sin pan a utok, a kal nihte leh a tuam leh a taklam phei (bang hang hiam cih leh tua inkipsakna tuutal ahi hi), </VERS>
            <VERS vnumber="23"> leh Topa' mai-ah a om silngo sawhloh anlum lawh sung panin anlum lum khat, sathau tawh a kibawl anlumbek khat, mohpheng khat, zong na la ding hi; </VERS>
            <VERS vnumber="24"> nangmah in hihte khempeuh Aaron' khut sung leh a tapate’ khut sungah na koih ding a, Topa' mai-ah veii-a piak nadingin na veii ding hi. </VERS>
            <VERS vnumber="25"> Tua ciangin nangmah in amau' khut sung panin tuate na la ding a, Topa' mai-ah a gim namtui dingin biakna tau tungah meihal tawh kihal biakna ban-ah na hal ding hi; tua in Topa' tungah mei tawh kihal biakna ahi hi.</VERS>
            <VERS vnumber="26"> “Nangmah in Aaron a kikipsakna tuutal sa-iik la-in Topa’ mai-ah veii-a piak nadingin na veii ding hi; tua in nangma' tanh hi ding hi. </VERS>
            <VERS vnumber="27"> Tua in Aaron leh ama' tapate ading ahih ciangin, kipsakna tuutal pan-a a kipia, a kiveii, siampite’ tanh a phei leh veii-a piakna sa-iikte na siangthosak ding hi. </VERS>
            <VERS vnumber="28"> Tua in Aaron leh ama' tapate adingin Israel mite’ tung panin a kaih tawntung ding uh ahi hi, bang hang hiam cih leh thunuam-a amau biakna panin Israel mite in a piak ding siampite’ tanh ahi hi; tua in Topa’ tungah amau’ piakna ahi hi.</VERS>
            <VERS vnumber="29"> “Aaron’ biakna puan siangthote pen ama' sih khit ciangin a tapate’ tungah kipia ding a, amaute kinilhin a kikipsak nading ahi hi. </VERS>
            <VERS vnumber="30"> Ama' za luahin siampi a sem a tapa in siangtho munah nasem dingin kikhopna buk-ah a pai ciangin ni sagih sung tuate silh ding hi.</VERS>
            <VERS vnumber="31"> “Nangmah in kipsakna tuutal la-in a siangtho mun khatah a sa na huan ding hi; </VERS>
            <VERS vnumber="32"> Aaron leh a tapate in kikhopna buk kongkhak-ah tuutal sa leh lawh sunga om anlum ne ding uh hi. </VERS>
            <VERS vnumber="33"> Amaute in amaute kipsak ding leh a siangthosak dingin kilemna a kibawlna tua ante ne ding uh hi, ahih hangin a pualam mi in tuate ne thei lo ding hi, bang hang hiam cih leh tuate a siangtho ahi hi. </VERS>
            <VERS vnumber="34"> Kipsakna sate khat peuhpeuh ahi a, anlum ahi zongin, zingsang ciang dong a om lai leh nangmah in a om laite mei tawh na hal ding hi; tuate kine lo ding hi, bang hang hiam cih leh tuate a siangtho ahi hi.</VERS>
            <VERS vnumber="35"> “Tua bangin nang kong thupiakte khempeuh tawh kituakin Aaron leh ama' tapate' tungah na hih ding hi; ni sagih sung tawntung amaute kipsakna na bawl ding hi, </VERS>
            <VERS vnumber="36"> kilem nadingin mawhna hanga biakna-in ni simin bawngtal khat na pia ding hi. Siangthosak dingin sathau na nilh ciang leh kilemna na bawl ciangin biakna tau adingin khialhna hanga biakna khat zong na pia ding hi. </VERS>
            <VERS vnumber="37"> Biakna tau adingin ni sagih sung kilemna bawlin, na siangthosak ding hi, biakna tau in a siangthopen hi ding hi; biakna tau a lawng peuhpeuh a siangtho suak ding hi.</VERS>
            <VERS vnumber="38"> “Tu-in hih in biakna tau tungah na piak ding ahi hi; ni simin a kizomin kum khat a pha tuuno nihta hi ding hi. </VERS>
            <VERS vnumber="39"> Tuuno khat zingsang lamin na pia ding a, adang tuuno khat nitak lamin na pia ding hi; </VERS>
            <VERS vnumber="40"> tuuno a masa tawh an nel seu seh-sawm-suah-seh-khat leh a kisatzan singgah thau bung seh-li-suah-seh-khat tawh a kihel leh tui-buah dingin leenggahzu bung seh-li-suah-seh-khat hi ding hi. </VERS>
            <VERS vnumber="41"> Tuuno a dang khat nitakin na pia ding a, zingsang-a mah bangin a gim namtui ding, Topa’ tungah mei tawh kihal biakna-in an tawh biakna leh tuibuah tawh na pia ding hi. </VERS>
            <VERS vnumber="42"> Nang' tunga thu kong genna ding, nang tawh ka kituahna ding mun, Topa’ mai kikhopna buk kongkhak-ah na khang tawntungun a om tawntung ding tawh meihal biakna hi ding hi. </VERS>
            <VERS vnumber="43"> Tua lai-ah Israel mite tawh ka kituah ding a, keima' minthan’na in tua mun siangthosak ding hi; </VERS>
            <VERS vnumber="44"> keimah in kikhopna buk leh biakna tau ka siangthosak ding hi; keima' tungah siampi na a sem dingin Aaron leh a tapate zong ka siangthosak ding hi. </VERS>
            <VERS vnumber="45"> Israel mite' lakah keimah teengin amau’ Pasian ka hi ding hi. </VERS>
            <VERS vnumber="46"> Keimah in amaute’ lakah ka ten’na hangin Izipt leitang panin amaute a paikhiatpih Topa amau’ Pasian ka hihna amaute in thei ding uh hi; keimah in Topa amau' Pasian ka hi hi.</VERS>
        </CHAPTER>
        <CHAPTER cnumber="30">
            <VERS vnumber="1"> “Nangmah in a tungah paknamtui hal nading biakna tau khat na bawl ding hi; singkha sing tawh na bawl ding hi. </VERS>
            <VERS vnumber="2"> A dung tong khat, a vai tong khat hi ding hi; a kikim sikli nei hi ding a, a san’na tong nih hi ding hi; a kite a tak tawh sakhat hi ding hi. </VERS>
            <VERS vnumber="3"> Nangmah in kham citak tawh zut-in, a tung leh a pang kimkot leh a kite na zut ding hi; a kimkot-ah kham tawh a geihual na bawl ding hi. </VERS>
            <VERS vnumber="4"> Tua adingin kham kual nih na bawl ding hi; a geihual nuai a kigalsai a pang tuakah tuate na bawl ding a, a puak nading zawlte a len dingte hi ding uh hi. </VERS>
            <VERS vnumber="5"> Nangmah in singkha sing tawh a zawlte na bawl ding a, kham tawh tuate na zut ding hi. </VERS>
            <VERS vnumber="6"> Nangmah tawh ka kituah nading mun, tecipan’na tunga a om hehpihna tokhom mai, tecipan’na singkuang kiangah a om dalna puan mai-ah biakna tau na koih ding hi. </VERS>
            <VERS vnumber="7"> Aaron in tua tungah a namtui paknamtui hal ding hi; amah in zingsang simin meivakte a puah ciangin hal ding hi, </VERS>
            <VERS vnumber="8"> Aaron in nitakin zong meivakte a koih ciangin tuate hal ding a, na khang tawntungun Topa’ mai-ah a namtui hi tawntung ding hi. </VERS>
            <VERS vnumber="9"> Tua tungah a siangtho lo a dang paknamtui hita leh, meihal biakna hita leh, an tawh biakna hita leh na pia kei ding hi; tua tungah tui-buah na sung kei ding hi. </VERS>
            <VERS vnumber="10"> Aaron in a kite' tungah kum khatin khatvei kilemna bawl ding hi; amah in kilem nading khialhna hanga biakna si tawh na khang tawntungun kum khatin khatvei kilemna bawl ding hi; tua in Topa' tungah a siangtho pen ahi hi,” a ci hi.</VERS>
            <VERS vnumber="11"> Topa in Moses' kiangah, </VERS>
            <VERS vnumber="12"> “Israel mite misimna bawl-a, amaute na sim ciangin amau' lakah gimna a tun’ loh nadingin, amaute na sim ciangin a milip in a kitatkhiatna uh Topa' tungah pia ding uh hi. </VERS>
            <VERS vnumber="13"> Misimna-ah a kisim mi peuhmah in a piak ding in: biakinn shekel tawh kituakin shekel lang (shekel khatah gerah sawmnih om), Topa’ tungah biakna-in shekel lang hi ding hi. </VERS>
            <VERS vnumber="14"> Misimna-a akisim, kum sawmnih panin a tungsiah peuhmah in Topa biakna pia ding hi. </VERS>
            <VERS vnumber="15"> Note’ ading kilemna bawl nadingin Topa biakna na piak uh ciangin a haute in shekel lang sangin tamzaw pia lo, a zawngte in tawmzaw pia lo ding hi. </VERS>
            <VERS vnumber="16"> Nomau adingin kilemna bawl nading, Topa’ mai-ah Israel mite phawkna a hisak dingin Israel mite tung panin kilemna sum na la ding a, kikhopna buk nasep nadingin na seh ding hi,” a ci hi.</VERS>
            <VERS vnumber="17"> Topa in Moses kiangah, </VERS>
            <VERS vnumber="18"> “Kisil nadingin sumngo kuang khat, a ngakna sumngo tawh akibawl khat zong bawl in. Nangmah in kikhopna buk leh biakna tau kikal-ah na koih ding a, tua sungah tui na koih ding hi. </VERS>
            <VERS vnumber="19"> Aaron leh a tapate in a khut uh leh a khe uh tua tui tawh sil ding uh hi. </VERS>
            <VERS vnumber="20"> Amaute kikhopna buk-ah a pai ciangin ahi a, Topa' tungah mei tawh kihal biakna hal ding a nasem dingin biakna tau nai-ah a pai ciang uh ahi zongin, amaute a sih loh nadingun amaute tui tawh kisil ding uh hi. </VERS>
            <VERS vnumber="21"> A sih khak loh nadingun a khut uh leh a khe uh sil ding uh hi; tua in na khang tawntungun amaute'tung, ama' tung nangawn leh ama' suan-le-khakte' tungah ngeina kip khat hi ding hi,” a ci hi.</VERS>
            <VERS vnumber="22"> Tua tham loin, Topa in Moses' kiangah, </VERS>
            <VERS vnumber="23"> “A hoih pen a namtui nate la in: mirrah paknamtui shekel za nga leh a namtui thaksing tua zah lang, shekel zanih leh sawmnga gik, leh a khum a namtui paknamtui zanih leh sawmnga, </VERS>
            <VERS vnumber="24"> biakinn shekel tawh kituakin thaksing nam khat za nga, leh oliv thau bung khat; </VERS>
            <VERS vnumber="25"> nangmah in paknamtui bawlte’ bawl mah bangin a siangtho sathau nilh dingin hihte na gawm ding hi; tua in a siangtho sathau nilh hi ding hi. </VERS>
            <VERS vnumber="26"> Nangmah in tua tawh kikhopna buk leh tecipan’na singkuang, </VERS>
            <VERS vnumber="27"> sabuai leh a nazat khempeuh, meivakkhuam leh a nazatte leh paknamtui biakna tau, </VERS>
            <VERS vnumber="28"> meihal biakna tau a nazat khempeuh tawh, kuang leh a ngakna na zut ding hi; </VERS>
            <VERS vnumber="29"> tuate a siangtho pen ahih theih nadingin na siangthosak ding hi; tuate a lawng peuhmah a siangtho suak ding hi. </VERS>
            <VERS vnumber="30"> Amaute in keima' tungah siampi na hong sep theih nadingun Aaron leh a tapate nangmah in sathau nilhin, amaute na siangthosak ding hi. </VERS>
            <VERS vnumber="31"> Nangmah in Israel mite' kiangah, ‘Hih in na khang tawntungun a siangtho keima' sathau nilh hi ding hi. </VERS>
            <VERS vnumber="32"> Mi mawkmawkte’ pumpi tungah tua sathau kisung lo ding a, tua banga a kigawm sathau dang na bawl kei ding uh hi; tua in a siangtho hi a, note' tungah a siangtho hi ding hi. </VERS>
            <VERS vnumber="33"> Tua tawh a kibangin a bawl mi peuhmah ahi a, a pualam mi khat peuh tuate a nilhsak mi peuhmah ahi zongin ama' mite' kiang panin kikhenkhia ding hi,’ ci in,” a ci hi.</VERS>
            <VERS vnumber="34"> Topa in Moses' kiangah, “A namtui nate, stakte, onikh leh galbanum, paknamtui citak tawh a namtui nate (a tamna a kikim ciatin) la in la, </VERS>
            <VERS vnumber="35"> paknamtui bawlte’ hih bangin ci sawhin a nin bang lo, biakna paknamtui bawl in; </VERS>
            <VERS vnumber="36"> nangmah in kimkhat a neu mahmahin na satnen ding a, nang tawh ka kituah nading mun kikhopna buk sunga tecipan’na mai-ah pawl khat na koih ding hi; tua in nangma adingin a siangtho pen hi ding hi. </VERS>
            <VERS vnumber="37"> A kigawmpih ngei teng tawh na bawl ding paknamtui pen note' adingin na bawl kei ding hi; tua in note’ adingin Topa' tungah a siangtho hi ding hi. </VERS>
            <VERS vnumber="38"> Tua tawh a kibangin paknamtui a bawl mi peuhmah ama' mite' kiang panin kikhenkhia ding hi,” a ci hi.</VERS>
        </CHAPTER>
        <CHAPTER cnumber="31">
            <VERS vnumber="1"> Topa in Moses' kiangah, </VERS>
            <VERS vnumber="2"> “Thei in, Judah minam, Hur’ tapa ahi Uri’ tapa Bezalel a min-in ka sam khin hi; </VERS>
            <VERS vnumber="3"> 3-5 lim hoihte a geel ding, kham, ngun, sumngo tawh na a bawl ding, siamna nam khempeuhah nasep nading, bulh ding suangte seekna leh sing zep nasep a sem dingin Pasian’ Kha, siamna, pilna, theihna leh khut siam nasep khempeuh tawh amah ka kidimsak hi. </VERS>
            <VERS vnumber="6"> En in, amah tawh, Dan minam, Ahisamak’ tapa Oholiab ka seh khin zo hi; amaute in nang kong thupiak khempeuh a bawl theih nadingun a hih thei mi khempeuh' tungah siamna ka pia khin zo hi. </VERS>
            <VERS vnumber="7"> Amau sep dingte in; kikhopna buk, leh tecipan’na singkuang, leh a tunga om hehpihna tokhom leh buk sung na khempeuh, </VERS>
            <VERS vnumber="8"> sabuai leh a nazatte leh a siangtho meivakkhuam leh a nazatte khempeuh, paknamtui biakna tau, </VERS>
            <VERS vnumber="9"> leh meihal biakna tau a nazatte khempeuh tawh, kuang leh a ngakna, </VERS>
            <VERS vnumber="10"> leh amau’ siampi nasep nadingin siampi Aaron’ puan siangthote leh ama' tapate’ puante ahi, hoih tak-a kigan puante, </VERS>
            <VERS vnumber="11"> leh siangtho mun adingin nilh sathau leh a namtui paknamtui ahi hi. Ka thupiakte khempeuh tawh kituakin nangmah in na bawl ding hi,” a ci hi.</VERS>
            <VERS vnumber="12"> Topa in Moses' kiangah, </VERS>
            <VERS vnumber="13"> “Israel mite' tungah gen in, ‘Note in keima' sabbathte na tang ding uh hi, bang hang hiam cih leh hih in keimah, Topa in note a hong siangthosak ka hihna na theih nadingun na khang tawntungun keimah leh note' kikal-ah lim khat ahi hi. </VERS>
            <VERS vnumber="14"> Note in sabbath na tang ding uh hi, bang hang hiam cih leh note adingin siangtho hi; tua ni a ninsak mi peuhmah kithat ding hi; tua ni-in na a sem mi peuhmah ama' mite' kiang panin kikhenkhia ding hi. </VERS>
            <VERS vnumber="15"> Ni guk sungin nasep kizo ding hi, ahih hangin a ni sagih ni in thupi-a tawlngakna sabbath ni hi a, Topa' tungah siangtho hi; sabbath ni-in nasep khat peuhpeuh a sem mi peuhmah kithat ding hi. </VERS>
            <VERS vnumber="16"> Tua ahih ciangin a tawntungin thuciamna-in amau’ khang tawntungin sabbath tangin, Israel mite in sabbath kem ding uh hi. </VERS>
            <VERS vnumber="17"> Ni guk sungin Topa in van leh lei bawlin, a ni sagih ni-in amah tawlnga a, a tha dimkiksak hi; keimah leh Israel mite' kikal-ah hih sabbath in lim khat hi tawntung hi, ci hi,’ci in,” a ci hi.</VERS>
            <VERS vnumber="18"> Sinai Mual tungah thugenna a man khit ciangin, Pasian’ khutme tawh a kigelh suangpeek ahi tecipan’na suangpeek nihte, amah in Moses pia hi.</VERS>
        </CHAPTER>
        <CHAPTER cnumber="32">
            <VERS vnumber="1"> Mual tung panin Moses hong tun’suk hakna mite in a theih uh ciangin, Aaron kiangah mite amau mah kikaikhawm tawmin, ama' kiangah, “Kithawi in, kote’ mai-ah a pai ding pasiante hong bawlsak in; Izipt leitang panin eite hong paikhiatpih to mite hih Moses ahih leh, amah bang suak khin cih i thei kei hi,” a ci uh hi. </VERS>
            <VERS vnumber="2"> Aaron in amaute' kiangah, “Na zite, na tapate leh na tanute uh’ bil tungah a om kham bilbahte sutkhia un la, kei' kiangah tuate hong paipih un,” a ci hi. </VERS>
            <VERS vnumber="3"> Tua ahih ciangin mi khempeuh in amau’ bil-a om kham bilbahte sutkhia-in Aaron’ kiangah tuate paipih uh hi. </VERS>
            <VERS vnumber="4"> Amah in amaute’ tung panin kham saangin, sumtui sun’na sungah sungin, a kisung milim bawngno khat bawlsak hi; tua ciangin mite in, “Israel mite aw, hihte in Izipt leitang panin note hong paikhiatpih to na pasiante uh a hi hi!” ci uh hi. </VERS>
            <VERS vnumber="5"> Aaron in hih thu a muh ciangin, amah in tua mai-ah biakna tau khat lam hi; “Zing ciang pen Topa ading pawibawl ni hi ding hi,” ci-in Aaron in zaksakna bawl hi. </VERS>
            <VERS vnumber="6"> Amaute zingsangin tho baih uh a, meihal biakna pia-in thu-nuam-a biakna paipih uh hi; a ne a dawn dingin mite tu suk uh a, gualnuam mahmah uh hi.</VERS>
            <VERS vnumber="7"> Topa in Moses' kiangah, “Pai suk in; bang hang hiam cih leh Izipt leitang panin nangmah in na paikhiatpih toh mite amau leh amau kisiasak uh hi; </VERS>
            <VERS vnumber="8"> amaute ka thupiakna lampi panin kiheikhia pak uh hi; amau’ adingin amaute in a kisung milim bawngno khat bawlin, tua bia-in a tungah biakna pia uh a, ‘Israel mite aw, hihte in Izipt leitang panin note hong paikhiatpih to na pasiante uh ahi hi!’ ci uh hi,” a ci hi. </VERS>
            <VERS vnumber="9"> Topa in Moses' kiangah, “Hih mite ka mu zo hi, en in, a lungkhauh mite ahi uh hi; </VERS>
            <VERS vnumber="10"> tua ahih ciangin tu-in amaute'tungah ka hehna so-in amaute ka beisak theih nadingin kei guak hong omsak in; ahih hangin minam lian khatin nang kong bawl ding hi,” a ci hi.</VERS>
            <VERS vnumber="11"> Ahih hangin Moses in Topa ama' Pasian' tungah thuum a, “Topa aw, a vanglian leh a thahat khut tawh Izipt leitang panin na paikhiatpih ahi nangma' mihingte' tungah bang hangin na hehna so ding ahi hiam? </VERS>
            <VERS vnumber="12"> Bang hangin Izipt in, ‘Mual tungah amaute a that ding leh leitung panin amaute a beisak dingin siatna ngaihsutna tawh amah in amaute paikhiatpih hi,’ ci ding ahi uh hiam? A kihtak-huai na hehna daaisak in la, na lungsim khelin na mite' tungah hih siatna tungsak kei in. </VERS>
            <VERS vnumber="13"> Amaute' tungah nangmahmah kiciamin amaute' tungah, ‘Na suan-le-khakte uh vantung aksi bangin tamsakin, keimah in ka ciamsa hih leitang khempeuh na suan-le-khakte uh' tungah ka pia ding a, amaute in luah tawntung ding uh hi,’ na cihna na nasemte Abraham, Isaak leh Israel phawk in,” a ci hi. </VERS>
            <VERS vnumber="14"> Tua hi a, Topa in a lungsim khel a, ama' mite' tungah a tun’sak ding siatna tungsak nawn lo hi.</VERS>
            <VERS vnumber="15"> Tua ciangin Moses kihei-in, a khut sungah tecipan’na suangpeek nih, a pang lang nih tuak-a kigelh suangpeekte tawh mual tung panin paisuk hi. </VERS>
            <VERS vnumber="16"> A peekte in Pasian’ bawl hi a, a kigelhte in Pasian’gelh, a peekte' tungah a gelh ahi hi. </VERS>
            <VERS vnumber="17"> Joshua in amaute’ kikona gamlumna a zak ciangin Moses' kiangah, “Giahphual-ah kidona gamlumna om hi,” ci hi. </VERS>
            <VERS vnumber="18"> Ahih hangin Moses in, “Tua in zawhna kikona aw ahi a, lelhna kikona aw ahi zongin hi lo hi, ahih hangin tua ka zak pen la sakna aw-ging ahi hi,” a ci hi. </VERS>
            <VERS vnumber="19"> Giahphual nai-ah amah tungin bawngno leh lamna a muh phetin, Moses’ hehna so a, amah in ama' khut sung panin suangpeekte lawn a, mual bul-ah tuate sukham hi. </VERS>
            <VERS vnumber="20"> Amah in amaute’ bawlsa bawngno la-in, mei tawh hal a, gawi vui-in, tui tungah theh a, Israel mite a tui dawnsak hi.</VERS>
            <VERS vnumber="21"> Moses in Aaron' kiangah, “Amaute' tungah khialhna lianpi khat na tun’pih nadingin hih mite in nang' tungah bang hong hih ahi uh hiam?” a ci hi. </VERS>
            <VERS vnumber="22"> Aaron in, “Ka Topa’ hehna sosak kei in; nangmah in mite na thei hi, amaute in siatna ngaihsun uh hi. </VERS>
            <VERS vnumber="23"> Bang hang hiam cih leh amaute in keima' kiangah, “Kote' mai-ah a pai ding pasiante hong bawl sak in; Izipt leitang panin eite hong paikhiatpih to mipa hih Moses ahih leh, amah bang suak khin cih i thei kei hi,’ ci uh hi. </VERS>
            <VERS vnumber="24"> Keimah in amaute' kiangah, ‘Kham a nei peuhpeuh sutkhiasak un,’ ka ci hi; tua ahih ciangin amaute in kei' tungah hong pia uh a, keimah in mei sungah tuate ka lawn a, hih bawngno hong suak hi,” a ci hi.</VERS>
            <VERS vnumber="25"> Mite a tatkhialhna Moses in a muh ciangin (bang hang hiam cih leh Aaron in amau’ maizum nadingin amau’ galte lakah amaute takhialsak hi), </VERS>
            <VERS vnumber="26"> giahphual kongpi sungah Moses ding a, “Topa’ lamah kua om hiam? Kei kiangah hong pai un,” a ci hi. Levi mite khempeuh ama' kiangah kikaikhawm uh hi. </VERS>
            <VERS vnumber="27"> Amah in amaute' kiangah, “Israelte’ Topa Pasian in hih bangin ci hi, ‘A milip in a namsau a pangah tawi-in, kongpi khat pan kongpi khat giahphual khempeuhah pai kawi kawi-in, a milip in a sang-gampa, a milip in a kikholhpihpa, a milip in a vengpa that hen,’ ci-in a gen hi. </VERS>
            <VERS vnumber="28"> Levi mite in Moses’ thugen bangin hih uh hi; tua ni-in mihing tul thum bang si hi. </VERS>
            <VERS vnumber="29"> Moses in, “Tu ni-in note' tungah thu pha hong tun’ theih nadingin ama' tapa leh a sanggamte ciat supna thuakin Topa’ na sep nadingin note na kikipsak tawm uh hi,” a ci hi.</VERS>
            <VERS vnumber="30"> A zing ciangin Moses in mite kiangah, “Note in khialhna lianpi khat na bawl khin uh hi. Tu-in Topa' kiangah kei ka pai ding hi; note’ khialhna thu-ah kilemna ka va bawl thei kha ding hi,” a ci hi. </VERS>
            <VERS vnumber="31"> Tua ahih ciangin Topa' kiangah Moses pai kikin, “Ala, hih mite in khialhna lianpi khat bawl khin uh hi; amaute in amau’ adingin kham pasiante bawl khin uh hi. </VERS>
            <VERS vnumber="32"> Ahih hangin tu-in nangmah in amau' khialhna maisak in; tua ahih kei leh, hong thum ing, nangma' gelhsa laibu panin keimah hong phiat in,” a ci hi. </VERS>
            <VERS vnumber="33"> Ahih hangin Topa in Moses' kiangah,“Kei' tungah hong khial peuhmah, ka laibu panin ka phiat ding hi. </VERS>
            <VERS vnumber="34"> Ahih hangin tu-in pai in, nang' tunga kong gensa mun-ah mite paipih in; en in, na mai-ah ka vantungmi pai ding hi. Ahi zongin ka thukkik ni ciangin amau' khialhna amau' tungah ka thuk ding hi,” a ci hi.</VERS>
            <VERS vnumber="35"> Aaron in a bawlsa bawngno amaute in bia uh ahih manin Topa in mite' tungah gimna tungsak hi.</VERS>
        </CHAPTER>
        <CHAPTER cnumber="33">
            <VERS vnumber="1"> Topa in Moses' kiangah, “Pai khia un la, Abraham, Isaak, leh Jakob' tungah ‘Na suan-le-khakte uh tungah ka pia ding hi,’ ci a ka ciam leitangah nangmah leh Izipt leitang panin na paikhiatpih toh mite tawh hih lai panin paito un. </VERS>
            <VERS vnumber="2"> Note’ mai-ah vantungmi khat ka sawl ding a, Kanaan mite, Amor mite, Hit mite, Perez mite, Hiv mite leh Jebus mite ka hawlkhia ding hi. </VERS>
            <VERS vnumber="3"> Bawngnawi leh khuaizu a luanna leitangah paito un; ahih hangin lampi-ah note hong sisak kha ding ka hih ciangin note' lakah kei kong paito kei ding hi, bang hang hiam cih leh note in lungkhauh mi na hi uh hi,” a ci hi.</VERS>
            <VERS vnumber="4"> Mite in hih thusiate a zak uh ciangin amaute thuum uh hi; kuamah kizem lo uh hi. </VERS>
            <VERS vnumber="5"> Bang hang hiam cih leh Topa in Moses' kiangah, “Israel mite' tungah gen in, ‘Note in lungkhauh mi na hi uh hi; note' lakah tomno khat sung hong paito leng note kong beisak ding hi. Tua ahih ciangin note kong bawl nading ka theih nadingin note'tung panin na kizepnate uh suahkhia un,’ ci in,” ci-in gen khinzo hi. </VERS>
            <VERS vnumber="6"> Tua ahih ciangin Israel mite in Horeb Mual pan-a kipanin amau’ kizepnate suahkhia uh hi.</VERS>
            <VERS vnumber="7"> Tu-in Moses in puanbuk la-in giahphual pualam, giahphual panin a gamla pekah lam thei zel hi; amah in tua pen kikhopna buk ci hi. Topa' tungah thu a dong nuam mi peuhmah giahphual pua lam-a om kikhopna buk-ah paikhia uh hi. </VERS>
            <VERS vnumber="8"> Puanbuk-ah Moses a pai peuhpeuh ciangin mi khempeuh ding to-in, a milip-in a puanbuk kong-ah ding a, puanbuk sungah a paikhit mateng Moses’ nung en uh hi. </VERS>
            <VERS vnumber="9"> Puanbuk-ah Moses a tum ciangin meii khuam hong kumsukin puanbuk kongkhak-ah ding a, Topa in Moses tawh kiho hi. </VERS>
            <VERS vnumber="10"> Mi khempeuhte in a puanbuk kongkhak ah meii khuam a ding a muh ciangin a milip-in a puanbuk kongkhak ah mi khempeuh ding to-in bia uh hi. </VERS>
            <VERS vnumber="11"> Tua bangin, mi khat in a lawmpa a hopih bangin maitang kituahin Topa in Moses hopih zel hi. Giahphual-ah Moses a ciahkik ciangin, Nun’ tapa, ama' nasem tangval Joshua, puanbuk panin hong ciahkik lo hi.</VERS>
            <VERS vnumber="12"> Moses in Topa' kiangah, “Thei in, nangmah in keima' kiangah, ‘Hih mite paipih to in,’ nong ci hi; ahih hangin kei tawh nong sawl khop ding mi kei nong theisak nai kei hi. Ahi zongin nangmah in, ‘Na min-in nang kong thei a, ka mai-ah maipha zong na mu khin hi,’ nong ci khin hi. </VERS>
            <VERS vnumber="13"> Tua ahih ciangin tu-in nang' tungah kong thum hi, na muhna-ah maipha ka ngah leh keimah in nang hong thei-in na muhna-ah maipha ka ngah theih nadingin tu-in nangma' geelnate kei hong lak in. Hih minam in nangma' mite ahihna zong ngaihsun in,” a ci hi. </VERS>
            <VERS vnumber="14"> Amah in, “Nang tawh kong pai ding a, lungsim tawlngakna hun nang kong pia ding hi,” a ci hi. </VERS>
            <VERS vnumber="15"> Amah in ama' kiangah, “Nang nong paipih kei ding leh, hih lai panin kote hong paikhia tosak kei in. </VERS>
            <VERS vnumber="16"> Bang hang hiam cih leh keimah leh nangma' mite, keimah in nangma' muhna-ah maipha ka ngahna bang ci-in kithei ding ahi hiam? Leitung maitang tunga om mite khempeuh panin keimah leh nangma' mite, kote ka tungnun’na uh in kote tawh nang nong paikhopna hilo ahi hiam?” a ci hi.</VERS>
            <VERS vnumber="17"> Topa in Moses' kiangah, “Nangma gensa hih thu mahmah keimah in ka hih ding hi; bang hang hiam cih leh ka muhna-ah nang in maipha na ngah zo a, na min-in nang kong thei hi,” a ci hi. </VERS>
            <VERS vnumber="18"> Moses in, “Kong thum hi, na minthan’na kei hong lak in,” a ci hi. </VERS>
            <VERS vnumber="19"> Amah in, “Keima' hoihna khempeuh na mai-ah ka paisak ding a, na mai-ah keima' min ‘Topa’ cihna ka pulak ding hi; ka diknopna mi' tungah ka dik ding a, hehpihna ka lahnopmi' tungah hehpihna ka lak ding hi. </VERS>
            <VERS vnumber="20"> Ahih hangin, amah in, “Nang in ka maitang na mu thei kei ding hi; bang hang hiam cih leh mi in kei hong mu leh tua mi nungta lo ding hi,” a ci hi. </VERS>
            <VERS vnumber="21"> Tua ciangin Topa in, “En in, suang tungah na din’ nading keima' kiangah mun khat om hi; </VERS>
            <VERS vnumber="22"> keima' minthan’na a pai laitakin suanghawm sungah nang kong koih ding a, kei ka paikhit mateng ka khut tawh nang kong hum ding hi; </VERS>
            <VERS vnumber="23"> tua ciangin keimah in ka khut ka lakhia ding a, nangmah in ka nung na mu ding hi; ahih hangin ka maitang kimu lo ding hi,” a ci hi.</VERS>
        </CHAPTER>
        <CHAPTER cnumber="34">
            <VERS vnumber="1"> Topa in Moses' kiangah, “A masa tawh a kibangin suangpeek nih sui in; nangmah in na sukkhap a masa peekte' sunga om thute tua a peekte' tungah ka gelh ding hi. </VERS>
            <VERS vnumber="2"> Zingsangin kithawi-in Sinai Mual tungah zingsangin hong paito in la, mualdawn tua mun-ah keima' kiangah nangmah hong kilak in. </VERS>
            <VERS vnumber="3"> Nang tawh kuamah hong paito khawm lo ding hi, mual tung tengah kuamah omsak kei in; tua mual mai-ah tuuhon ahi a, bawnghon ahi zongin gamta sak kei in,” a ci hi. </VERS>
            <VERS vnumber="4"> Tua ahih ciangin Moses in a masa bangin suangpeek nih sui hi; zingsang ciangin amah tho baihin Topa in amah a thupiaksa bangin Sinai Mual tungah paito a, a khut sungah suangpeek nih tawi hi. </VERS>
            <VERS vnumber="5"> Meii sungah Topa kum sukin tua lai-ah amah tawh Moses ding a, Topa’ min pulak hi. </VERS>
            <VERS vnumber="6"> Ama' mai-ah Topa pai-in, “Topa, Topa, hehpihna nei-in a dik Pasian, lungduai-in itna kip leh thutakna tawh a dim, </VERS>
            <VERS vnumber="7"> mi tul tampite adingin itna kip a nei, mawhna, thupalsatna leh khialhna maisakin, ahih hangin bang bang hita leh mawhna a siangsak ngei lo, pate’ mawhna tate tung leh tute tung, khang thum, khang lina dongin a thukpa,” ci-in pulak hi. </VERS>
            <VERS vnumber="8"> Moses in lei lak lamah a lu kunsuk pak a, bia hi. </VERS>
            <VERS vnumber="9"> Amah in, “Tu-in na muhna-ah maipha ka muh leh, Topa aw, kong thum hi, lungkhauh mite ka hita zongun kote' kiangah Topa hong pai in; kote’ mawhna leh kote’ khialhna hong maisak in la, nangma' luah dingin kote hong la in,” a ci hi.</VERS>
            <VERS vnumber="10"> Amah in, “En in, keimah in thuciamna khat ka bawl hi. Nangma' mite khempeuh' mai-ah, leitung khempeuh hita leh minam khat peuh sungah hita leh cik mah-a tua bang a kibawl ngei lo nalamdangte ka bawl ding hi; note’ lakah a om mite khempeuh in Topa’ nasepna mu ding uh hi; bang hang hiam cih leh note' tungah kong bawl dingin a kihtakhuai na ahi hi.</VERS>
            <VERS vnumber="11"> “Tu ni-a nang kong thupiak zui in. En in, na mai-ah Amor mite, Kanaan mite, Hit mite, Perez mite, Hiv mite leh Jebus mite ka hawlkhia ding hi. </VERS>
            <VERS vnumber="12"> Na paina leitanga a teng mite tawh thuciamna bawl kha loin, tua pen note’ laizangah thangzak a suah khak loh nadingin nangmahmah kidawm in. </VERS>
            <VERS vnumber="13"> Nangmah in amau’ biakna taute phelin, amau’ khuamte kuaitanin, amau’ Asherah milimte na phukpai ding hi. </VERS>
            <VERS vnumber="14"> (bang hang hiam cih leh pasian dang na bia kei ding hi, bang hang hiam cih leh Topa ama' min Aam a hipa in a aam Pasian ahi hi), </VERS>
            <VERS vnumber="15"> nangmah in leitanga a teng mite tawh thuciamna bawlin, amaute in amau’ pasiante’ nungah paktatna bawlin amau’ pasiante' tungah biakna pia-in khat peuh in note hong sap ciangin, note in ama' biak piakna ne-in, </VERS>
            <VERS vnumber="16"> note in amau’ tanute na tapate uh zi dingin la in, amau’ tanute in amau’ pasiante’ nungah paktatna bawlin, amau’ pasiante’ nungah na tapate uh paktatna bawlsak kha ding uh hi.</VERS>
            <VERS vnumber="17"> “A kisung pasiante note’ adingin na bawl kei ding uh hi.</VERS>
            <VERS vnumber="18"> “Silngo sawhloh anlum pawi na bawl ding uh hi. Abib kha, a kisehsa hun sung teng, nang kong thupiak mah bangin ni sagih sung silngo sawhloh anlum na ne ding uh hi; bang hang hiam cih leh Abib kha sungin Izipt panin note na paikhia uh hi. </VERS>
            <VERS vnumber="19"> Naubu a hong khempeuh, na ganhing a pa khempeuh, bawng leh tuu a tacilte keima aa ahi hi. </VERS>
            <VERS vnumber="20"> La a tacilte tuuno khat tawh na tanh ding hi, tua bang hi loin na tat kei leh a ngawng na kuaitan ding hi. Na tapa cilte khempeuh uh na tanh ding uh hi. Keima' mai-ah a guakin kuamah hong kilaak lo ding hi.</VERS>
            <VERS vnumber="21"> “Ni guk sung na na sem ding uh hi, ahih hangin a ni sagih ni-in na tawlnga ding uh hi; lo khawh hun leh anlak hunin na tawlnga ding uh hi. </VERS>
            <VERS vnumber="22"> Nipi kalte’ pawi, mangbuh a tung masa leh kum bei ciangin an kaihkhop pawi na bawl ding uh hi. </VERS>
            <VERS vnumber="23"> Pasal khempeuh Israel Pasian, Topa Pasian' mai-ah kum khatin thum vei kilaak ding uh hi. </VERS>
            <VERS vnumber="24"> Bang hang hiam cih leh note' mai-ah minamte ka hawlkhia ding a, na gamgite uh nomau’ adingin ka keek ding hi; Topa na Pasian uh mai-ah kum khatin thum vei a kilaak dingin na paitoh sungun na leitang uh mi khat peuhpeuh in hong deih gawh khak ding lunghihmawhna om lo ding hi.</VERS>
            <VERS vnumber="25"> “Note in silngo tawh keimah biakpiakna si na piakhawm kei ding uh hi; paisan pawi biakpiakna zong zingsang dong na omsak kei ding uh hi. </VERS>
            <VERS vnumber="26"> Note in na anpalte uh lakah a tung masa pen Topa na Pasian uh’ inn-ah na paipih ding uh hi. Note in keelno a pi’ nawizu tawh na huan kei ding uh hi,” a ci hi. </VERS>
            <VERS vnumber="27"> Topa in Moses' kiangah, “Hih thute gelh in; hih thute tawh kizui-in nang leh Israel tawh thuciamna khat ka bawl zo hi,” a ci hi. </VERS>
            <VERS vnumber="28"> Tua lai-ah Topa tawh amah sun sawmli leh za sawmli sung om hi; amah in an ne lo, tui zong dawn lo hi. Amah in suangpeek tungah thuciamna kammalte ahi thupiakna sawmte a gelh hi.</VERS>
            <VERS vnumber="29"> A khut sungah tecipan’na suangpeek nih tawh Sinai Mual tung panin Moses hong paisuk ciangin, Pasian tawh amah kiho khin ahih manin a maitang vun a taan’ lamtak Moses in thei lo hi. </VERS>
            <VERS vnumber="30"> Aaron leh Israel mite khempeuh in Moses a muh ciangin, en in, ama' maitang vun taang a, ama' mai-ah a pai ding uh amaute lau uh hi. </VERS>
            <VERS vnumber="31"> Ahih hangin amaute' kiangah Moses pai hi; Aaron leh mihon makaite khempeuh ama' kiangah hong paikik uh a, Moses in amaute hopih hi. </VERS>
            <VERS vnumber="32"> Tua khit ciangin Israel mite khempeuh a nai-ah hong pai uh a, Topa in Sinai Mual-ah ama' tunga a gen thupiakna khempeuh amaute' tungah pia hi. </VERS>
            <VERS vnumber="33"> Moses in amaute tawh thugen a man khit ciangin, amah in a maitang-ah kiliahna puan khat koih hi; </VERS>
            <VERS vnumber="34"> ahih hangin amah tawh kiho dingin Topa’ mai-ah Moses a tum peuhpeuh ciangin, amah a pusuah kik mateng a kiliahna puan lakhia hi; amah hong paikhia-in ama' tunga thu kipiaknate Israel mite' kiangah a gen ciangin, </VERS>
            <VERS vnumber="35"> Israel mite in Moses’ maitang, vun a taang mu uh hi; amah tawh kiho dingin a pai matengin Moses in kiliahna puan tawh a maitang khuhkik hi.</VERS>
        </CHAPTER>
        <CHAPTER cnumber="35">
            <VERS vnumber="1">Moses in Israel mi honpi khempeuh khawmin amaute' tungah, “Hihte in note in na hih ding uh Topa’ hong thupiak ahi hi. </VERS>
            <VERS vnumber="2"> Ni guk sungin nasep kiman ding hi, ahih hangin a ni sagih ni-in thupi-a tawlngakna sabbath siangtho Topa’ tungah na nei ding uh hi; tua ni-in na khat peuhpeuh a sem peuhmah kithat ding hi; </VERS>
            <VERS vnumber="3"> sabbath ni-in na ten’na khempeuh uh-ah mei na cih kei ding uh hi,” a ci hi.</VERS>
            <VERS vnumber="4"> Moses in Israel mi honpite khempeuh' tungah, “Hih in Topa’ hong thupiak ahi hi. </VERS>
            <VERS vnumber="5"> Note' lak panin Topa ading piakna la un; lungsim citna a nei peuhmah Topa' tungah piakna paipihsak un. Tuate in: kham, ngun leh sumngo; </VERS>
            <VERS vnumber="6"> a dum, a dupsan, a ausan khaute leh a kop-a kikhuk puan hoihte, keelmul, </VERS>
            <VERS vnumber="7"> a kisansak tuutal vunte leh keelvunte; singkha sing, </VERS>
            <VERS vnumber="8"> meivak ading sathau, nilh sathau leh a paknamtui dingin a namtui nate, </VERS>
            <VERS vnumber="9"> siampi puan leh awmdal-ah bulh dingin onik suang leh suangte ahi hi.</VERS>
            <VERS vnumber="10"> “Note' lak panin siamna a nei mi peuhmah hong paisak un la, Topa’ thupiaksa khempeuh bawlsak un: biakbuk, </VERS>
            <VERS vnumber="11"> a puan-buk leh a khuhna, a vankhainate leh a khuampeekte, a zawlte, a khuampite, a bullente; </VERS>
            <VERS vnumber="12"> singkuang a zawlte tawh, hehpihna tokhom leh kongkhak dalna puan; </VERS>
            <VERS vnumber="13"> sabuai a zawlte leh a nazatte khempeuh tawh, Ompihna Anlum; </VERS>
            <VERS vnumber="14"> khuavak dingin meivakkhuam zong, a nazatte leh a meivakte tawh, meivak dingin sathau’ </VERS>
            <VERS vnumber="15"> paknamtui biakna tau, a zawlte tawh, nilh sathau leh a namtui paknamtui leh biakbuk kongah, kongkhak ading kongpuankhai; </VERS>
            <VERS vnumber="16"> meihal biakna tau, a sumngo siklen, a zawlte, a nazatte khempeuh, kuang leh a ngakna tawh; </VERS>
            <VERS vnumber="17"> buk tual-a a kikhaite, a khuampite leh a bullente tawh, tual kongpi ading puankhai; </VERS>
            <VERS vnumber="18"> biakbuk khetphimte leh huang khetphimte, leh amau’ khaute; </VERS>
            <VERS vnumber="19"> siangtho mun-ah zat dingin lim takin a kigan puante, amaute’ siampi nasep nadingin siampi Aaron ading puan siangtho leh ama' tapate’ puante bawlsak un,” a ci hi.</VERS>
            <VERS vnumber="20"> Tua ciangin Israel mi honpi khempeuh Moses’ omna panin paikhia uh hi. </VERS>
            <VERS vnumber="21"> A lungsim-ah piaknopna a nei mi khempeuh hong paitawm uh a, kikhopna buk leh a nasep nading khempeuh leh puan siangthote-a zat dingin Topa ading a piakte uh hong puak uh hi. </VERS>
            <VERS vnumber="22"> Tua ahih ciangin pasalte leh numeite, amaute hong pai uh hi; utna lungsim a neite khempeuh in tukkilhte, bilbahte, min gelhna zungbuhte, leh banbuhte ahi kham tawh a kibawl na namkim hong paipih uh a, a milip in Topa' tungah kham tawh piakna ap uh hi. </VERS>
            <VERS vnumber="23"> A dum, a dupsan, a ausan khaute, puan hoih, keelmul, a kisansak tuutal vunte, savunte ahi zongin a nei mi peuhmah in tuate paipih hi. </VERS>
            <VERS vnumber="24"> Ngun ahi a, sumngo ahi zongin piakna a bawl thei mi peuhmah in Topa’ tungah a kipia nate paipih uh hi; nasep nadinga kimang thei ding singkha sing a nei mi peuhmah in hong paipih hi. </VERS>
            <VERS vnumber="25"> A hih thei numei khempeuh in a khut uh tawh khau khuk uh a, amau’ khuksate a dum, a dupsan, a ausan khaute leh a kop-a a kikhuk khaute hong paipih uh hi; </VERS>
            <VERS vnumber="26"> hih theih siamna in a phut lungsim a nei numei khempeuh in keelmul khuk uh hi. </VERS>
            <VERS vnumber="27"> Makaite in siampi puan leh awmdal-a bulh dingin onik suang leh suangte, </VERS>
            <VERS vnumber="28"> meivak ding leh nilh sathau ding leh paknamtui dingin a namtui nate leh sathau hong paipih uh hi. </VERS>
            <VERS vnumber="29"> Israel mi, pasal leh numei, Topa in Moses' tunga a thupiaksa nasep nadingin na khat peuhpeuh paipih ding lungsim in a phut mi khempeuh in ut thu-a biakna-in Topa' tungah paipih hi.</VERS>
            <VERS vnumber="30"> Moses in Israel mite' kiangah, “Thei un, Topa in a min-in Judah minam, Hur’ tapa ahi Uri tapa Bezalel sam khin hi; </VERS>
            <VERS vnumber="31"> 31-33 lim koihte a geel ding, kham, ngun, sumngo tawh na a bawl ding, siamna nam khempeuhah nasep nading, bulh ding suangte seekna leh sing zep nasep a sem dingin amah in Pasian’ Kha, siamna, pilna, theihna leh khutsiam nasep khempeuh tawh amah kidimsak hi. </VERS>
            <VERS vnumber="34"> Amah in a hilh dingin amah leh Dan minam Ahisamak’ tapa Oholiab hilh khin hi. </VERS>
            <VERS vnumber="35"> Amah in, khutsiamte' nasep, a geel siamte' hih, a dum, a dupsan, a ausan khaute leh a kop-a kikhuk puanzep siamte'sep, siam gante' gat—nasep nam khat peuhpeuh a semte, a geel siamte’ septe ahi zongin, nasep namkim a sem dingin siamna tawh amaute kidimsak hi.</VERS>
        </CHAPTER>
        <CHAPTER cnumber="36">
            <VERS vnumber="1"> Bezalel leh Oholiab leh biakinn lamna-ah nasep khat peuhpeuh sep nading zia a thei dingin Topa in siamna leh pilna a guat mi peuhmah in Topa' thupiaksa khempeuh tawh kituakin sem ding uh hi,” a ci hi.</VERS>
            <VERS vnumber="2"> Moses in Bezalel leh Oholiab leh Topa in amau’ ngaihsutna-ah siamna a guat mi, nasem-a pai dingin a lungsim in a phut mi peuhmah sam hi; </VERS>
            <VERS vnumber="3"> amaute in Moses'tung panin Israel mite in biakinn sep nadinga ut thu-a a piak uh piakna a paipih khempeuh uh sang hi. Amaute in zingsang simin ut thu-a piakna ama' tungah paipih uh ahih manin, </VERS>
            <VERS vnumber="4"> biakinn nasep a namkim a sem mi khempeuh amau’ nasepna ciat panun hong pai uh a, </VERS>
            <VERS vnumber="5"> Moses' kiangah, “Topa in eite sep dinga hong sawl nasep nadingin a kicing ding zah val tampi mite in hong paipih uh hi,” a ci uh hi. </VERS>
            <VERS vnumber="6"> Tua ahih ciangin Moses in thupia-in giahphual khempeuhah thu kizasakin, “Pasal hita leh numei hita leh kuamah in biakinn adingin piathuah nawn kei un,” kici hi. Tua ahih ciangin a piak ding uh mite kikho hi; </VERS>
            <VERS vnumber="7"> bang hang hiam cih leh amau’ piaksa nate in nasepna khempeuh hih nadingin kicing a, val zaw lai hi.</VERS>
            <VERS vnumber="8"> Nasem mite' lak panin a hih thei mi khempeuh in puan dal sawm tawh biakbuk bawl uh hi; tuate pen a kop-a kikhuk a kigan puan hoih leh a dum, a dupsan, a ausan khaute tawh kibawlin hoih taka a kibawl kherubte tawh bawl uh hi. </VERS>
            <VERS vnumber="9"> Tua puan a dung tong sawmnih-le-giat, a vai tong li ciat ahi hi; a puan khempeuh kikim hi.</VERS>
            <VERS vnumber="10"> Amah in puan dal ngate khat leh khat khuituahin, puan a dang ngate zong khat leh khat khuituah hi. </VERS>
            <VERS vnumber="11"> Amah in a kikhuituah masa puan a nawlnung pen nawl dung suk-ah khuadum tawh a bilvangte bawl hi; tua mah bangin amah in a kikhui tuah a nihna puan a nawlnung pen nawl dung suk-ah zong tuate mah bawl hi; </VERS>
            <VERS vnumber="12"> amah in puan khat tungah bilvang sawmnga bawlin, amah in a kikhuituah a nihna puan nawlah bilvang sawmnga mah bawl hi; a bilvangte khat leh khat kitang hi. </VERS>
            <VERS vnumber="13"> Amah in kham kilhna sawmnga bawlin, kilhnate tawh puante khat leh khat kimatsak hi; tua ahih ciangin biakbuk in bup khat ahi hi.</VERS>
            <VERS vnumber="14"> Amah in biakbuk tungah puanbuk dingin keelmul tawh kibawl puante zong bawl hi; amah in puan dal sawm-le-khat bawl hi. </VERS>
            <VERS vnumber="15"> Tua puan a dung tong sawmthum, a vai tong li ciat ahi hi; tua puan sawm-le-khatte kikim hi. </VERS>
            <VERS vnumber="16"> Amah in puan dal ngate khat leh khat khuituahin, a puan gukte zong khat leh khat mah khuituah hi. </VERS>
            <VERS vnumber="17"> Amah in a kikhuituah puan khat a nawlnung pen nawl-ah a bilvang sawmnga bawlin, puan dal a zom nawlah a bilvang sawmnga mah bawl hi. </VERS>
            <VERS vnumber="18"> Tua pen bup khat a suah theih nadingin puanbuk a kimatsak dingin amah in kilhna sawmnga sumngo tawh bawl hi. </VERS>
            <VERS vnumber="19"> Amah in puanbuk adingin a kisansak tuutal vunte leh keelvunte tawh khuhna khat bawl hi.</VERS>
            <VERS vnumber="20"> Tua ciangin amah in biakbuk adingin singkha sing tawh a po to khawm ding khuampeekte bawl hi. </VERS>
            <VERS vnumber="21"> A khuampeek khat a tun’ tong sawm hi a, a vai tong khat leh khap ciat ahi hi. </VERS>
            <VERS vnumber="22"> A bulh nadingin khuampeek khat in zang nih ciat nei hi; amah in biakbuk khuam khempeuh adingin hih bawl hi. </VERS>
            <VERS vnumber="23"> Amah in biakbuk adingin hih bangin khuampeekte bawl hi: leitaw lam pang adingin khuam sawmnih; </VERS>
            <VERS vnumber="24"> amah in a khuampeek sawmnihte bul-ah bullen sawmli ngun tawh, a zang nihte’ adingin khuampeek khat bul-ah bullen nih, leh a khuampeek dang khat bul-ah a zang nihte’ adingin bullen nih mah bawl hi. </VERS>
            <VERS vnumber="25"> Biakbuk a pang nihna lam, leilu lam pang adingin amah in khuampeek sawmnih </VERS>
            <VERS vnumber="26"> leh ngun tawh kibawl a bullen sawmli, khuampeek khat bul-ah bullen nih mah bawl hi. </VERS>
            <VERS vnumber="27"> Nitumna lam biakbuk nunglam adingin amah in khuampeek guk bawl hi. </VERS>
            <VERS vnumber="28"> Amah in biakbuk nung lam kiute’ adingin a khuampeek nih bawl hi. </VERS>
            <VERS vnumber="29"> Tuate a bul lam-ah kikak a, ahih hangin a kual masa-ah a dawn kimat hi; amah in a kiu nihte’ adingin tua bangin nih bawl hi. </VERS>
            <VERS vnumber="30"> Ngun tawh kibawl amau’ bullente tawh khuampeek giat om hi: bullen sawm-le-guk om-in, khuampeek khat bul-ah bullen nih ciat om hi.</VERS>
            <VERS vnumber="31"> Amah in singkha sing zawl, biakbuk pang khat-a khuampeekte’ adingin nga, </VERS>
            <VERS vnumber="32"> biakbuk a pang lang khat-a khuampeekte’ ading zawl nga, nitumna lam biakbuk nung lam panga a khuampeekte’ ading zawl nga bawl hi. </VERS>
            <VERS vnumber="33"> Amah in a khuampeekte kim ciang takah mong khat panin mong khat dongin a zawl laita paisuaksak hi. </VERS>
            <VERS vnumber="34"> Amah in khuampeekte kham tawh zutin, zawlte a len dingin a kualte kham tawh bawlin, zawlte kham tawh zut hi.</VERS>
            <VERS vnumber="35"> Amah in a dum, a dupsan, a ausan khaute leh a kopa-a kikhuk a kigan puan hoih tawh dalna puan bawl hi; hoih taka a kibawl kherubte tawh amah in tua dalna puan bawl hi. </VERS>
            <VERS vnumber="36"> Tua adingin amah in singkha khuampi li bawl a, tua khuampite kham tawh zut hi, a vankhainate in kham hi a, amah in tuate’ adingin ngun bullen li sung hi. </VERS>
            <VERS vnumber="37"> Amah in puanbuk kongkhak adingin a dum, a dupsan, a ausan khaute leh phim tawh kikhui-in a kizem, a kop-a kikhuk a kigan puan hoih tawh kongpuankhai khat leh; </VERS>
            <VERS vnumber="38"> a khuampi ngate a vankhainate tawh bawl hi. Amah in tuate’ luzepnate zutin, a gaknate kham hi a, ahih hangin a bullen ngate in sumngo ahi hi.</VERS>
        </CHAPTER>
        <CHAPTER cnumber="37">
            <VERS vnumber="1"> Bezalel in singkha sing tawh singkuang bawl hi; a dung tong nih leh khap, a vai tong khat leh khap, a san’na tong khat leh khap ahi hi. </VERS>
            <VERS vnumber="2"> Amah in kham citak tawh a sung leh a pua zutin a kimkotah kham geihual khat bawl hi. </VERS>
            <VERS vnumber="3"> Amah in a kiu lite’ adingin kham kual li, a pang khatah kual nih, a pang lang khat adingin kual nih sung hi. </VERS>
            <VERS vnumber="4"> Amah in singkha sing zawlte bawl a, tuate kham tawh zutin, </VERS>
            <VERS vnumber="5"> singkuang puak nadingin singkuang pang-a kualte' sungah zawlte khum hi. </VERS>
            <VERS vnumber="6"> Amah in kham citak tawh hehpihna tokhom khat bawl hi; a dung tong nih leh khap, a vai tong khat leh khap ahi hi. </VERS>
            <VERS vnumber="7"> Amah in sek tawh a kiseek kham tawh kherub nih bawl hi; hehpihna tokhom mong tuak-ah tuate bawl hi, </VERS>
            <VERS vnumber="8"> kherub khat mong khatah, kherub khat a mong lang khatah om hi; amah in a mong nihte-ah hehpihna tokhom tawh sakhatin kherubte bawl hi. </VERS>
            <VERS vnumber="9"> Kherubte in a khate uh a tungah zalin, amau’ khate tawh hehpihna tokhom liim sunin, amaute khat leh khat kimaingat uh hi; hehpihna tokhom lamah kherubte’ mai nga hi.</VERS>
            <VERS vnumber="10"> Amah in singkha sing tawh sabuai zong bawl hi; a dung tong nih, a vai tong khat, a san’na tong khat leh khap ahi hi; </VERS>
            <VERS vnumber="11"> amah in kham citak tawh zut a, a kimkotah kham tawh a geihual khat bawl hi. </VERS>
            <VERS vnumber="12"> Amah in khut peek cia a pha zawl khat a kimkotah bawl a, a zawl kimkotah kham geihual khat bawl hi. </VERS>
            <VERS vnumber="13"> Amah in tua sabuai adingin kham kual li sungin, a kiu li, a khe lite-ah a kualte gak hi. </VERS>
            <VERS vnumber="14"> Sabuai puak nading zawlte a len dingin a zawl gei-ah a kualte om hi. </VERS>
            <VERS vnumber="15"> Amah in sabuai puak nadingin singkha sing zawlte bawl a, tuate kham tawh zut hi. </VERS>
            <VERS vnumber="16"> Amah in sabuai tunga om ding beel leh kuangte, paknamtui’ adingin kuangdaite leh pakante, tui-buah nadingin kuang-ukte leh thawl gongbakte kham citak tawh bawl hi.</VERS>
            <VERS vnumber="17"> Amah in kham citak tawh meivakkhuam zong bawl hi. Meivakkhuam a bul leh a kungte in a kiseek nate tawh kibawl hi; a haite, a nunte leh a pakte in tua tawh sakhat ahi hi. </VERS>
            <VERS vnumber="18"> A pangte panin hiang guk meengkhia a, a pang khatah meivakkhuam hiang thumte omin a pang lang khatah meivakkhuam hiang thumte om hi; </VERS>
            <VERS vnumber="19"> hiang khat ciat tungah a nun leh a pak a om, almond gah tawh a kibang hai thum leh a dang hiang khat ciat tungah a nun leh a pak a om, almond gah tawh a kibang hai thum mah kibawl hi—tua ahih ciangin a hiang gukte meivakkhuam panin meengkhia hi. </VERS>
            <VERS vnumber="20"> A meivakkhuam tung mahmah-ah a nun leh a pak tawh a om, almond gah bangin a kibawl hai li omin, </VERS>
            <VERS vnumber="21"> meivakkhuam panin hiang guk a kopte’ bul-ah tua tawh sakhat ahi mun khat om hi. </VERS>
            <VERS vnumber="22"> Amau’ nunte leh a hiangte in tua tawh sakhat ahi hi; a buppi-in kham citak a kiseek sakhat ahi hi. </VERS>
            <VERS vnumber="23"> Amah in a meivak sagihte leh a taitehte leh a kuangte kham citak bawl hi. </VERS>
            <VERS vnumber="24"> Amah in kham citak talen khat tawh tua leh a nazatte khempeuh bawl hi.</VERS>
            <VERS vnumber="25"> Amah in singkha sing tawh paknamtui biakna tau bawl hi; a dung tong khat, a vai tong khat ahi hi; tua pen a ning kikim a, a san’na tong nih ahi hi; a kite in tua tawh sakhat ahi hi. </VERS>
            <VERS vnumber="26"> Amah in a tung zang, a kimkotah a pangte leh a kite kham citak tawh zut hi; amah in a kimkotah kham geihual khat </VERS>
            <VERS vnumber="27"> leh a puak nadingin zawlte a len dingin a pang lang tuak, a geihual nuai tak-ah kham kual nih bawl hi. </VERS>
            <VERS vnumber="28"> Amah in singkha sing tawh zawlte bawlin, tuate kham tawh zut hi.</VERS>
            <VERS vnumber="29"> Amah in paknamtui bawlte’ gawm bangin a siangtho nilh sathau leh a siangtho a namtui paknamtui zong bawl hi.</VERS>
        </CHAPTER>
        <CHAPTER cnumber="38">
            <VERS vnumber="1"> Amah in meihal biakna tau zong singkha sing tawh bawl hi; a dung tong nga, a vai tong nga ahi hi, a ning kikim a, a san’na tong thum ahi hi. </VERS>
            <VERS vnumber="2"> Amah in tua tau adingin a kiu lite-ah kite bawl hi; a kite in a tau tawh sakhat hi a, amah in sumngo tawh zut hi. </VERS>
            <VERS vnumber="3"> Amah in biakna tau nazat khempeuh, beelte, kawbiate, kuangte, sikkate leh vut luahna peekte bawl hi: a nazat khempeuh amah in sumngo tawh bawl hi. </VERS>
            <VERS vnumber="4"> Amah in biakna tau adingin a zawl nuai-ah, a kim ciang a ban suk, a vang simsiam, sumngo siklen khat bawl hi. </VERS>
            <VERS vnumber="5"> Amah in zawlte a len dingin sumngo siklen kiu lite tung ading kual li sung hi; </VERS>
            <VERS vnumber="6"> amah in singkha sing tawh zawlte bawl a, tuate sumngo tawh zut hi. </VERS>
            <VERS vnumber="7"> Amah in puak nadingin biakna tau pangte-a om kualte sungah zawlte khum hi; amah in singpekte tawh a kuak-in biakna tau bawl hi.</VERS>
            <VERS vnumber="8"> Amah in kikhopna buk kongkhakah na a sem numeite’ limlangte panin sumngo tawh kisilna kuang leh a ngakna bawl hi.</VERS>
            <VERS vnumber="9"> Amah in buk tual bawl hi; leitaw lam pang buk tual-a kikhaite in a kop-a kikhuk a kigan puan hoih hi a, tong za khat sau hi; </VERS>
            <VERS vnumber="10"> a khuampite sawmnih hi a, a bullente zong sawmnih hi, sumngo tawh kibawl hi, ahih hangin a vankhainate leh a gaknate in ngun ahi hi. </VERS>
            <VERS vnumber="11"> Leilu lam pang ading tong za khat, a khuampite sawmnih, a bullente sawmnih, sumngo tawh kibawl hi, ahih hangin a vankhainate leh a gaknate in ngun ahi hi. </VERS>
            <VERS vnumber="12"> Nitumna lam pang adingin a kikhaisukte tong sawmnga hi a, a khuampite sawm hi-in, a bullente in sawm ahi hi; a vankhainate leh a gaknate in ngun ahi hi. </VERS>
            <VERS vnumber="13"> A mai lam, nisuahna lam adingin tong sawmnga ahi hi. </VERS>
            <VERS vnumber="14"> Kongpi pang khat ading a kikhaisukte in tong sawm-le-nga hi a, khuampi thum leh bullen thum tawh ahi hi. </VERS>
            <VERS vnumber="15"> A pang khat ading tua bangmah ahi hi; buk tual kongpi hih lam leh hua lam-ah khuampi thum leh bullen thum tawh a kikhaisukte tong sawm-le-nga om hi. </VERS>
            <VERS vnumber="16"> Buk tual kimkot-a a kikhaisukte khempeuh in a kop-a kikhuk a kigan puan hoih ahi hi. </VERS>
            <VERS vnumber="17"> Khuampite’ ading a bullente in sumngo ahi hi, ahih hangin a vankhainate leh a gaknate in ngun ahi hi; a khuamlu zepnate a kizutna zong ngun hi a, buk tual-a khuamte khempeuh ngun tawh kibawl gakna tawh kigak hi. </VERS>
            <VERS vnumber="18"> Buk tual kongpi kongpuankhai pen a dum, a dupsan, a ausan khaute leh a kop-a kikhuk a kigan puan hoihte phim tawh kikhui-in a kizem ahi hi; buk tual-a kikhaisukte tawh kizui-in tong sawmnih sau-in, a vai lam tong nga sang hi. </VERS>
            <VERS vnumber="19"> A khuampite in li ahi hi; a bullen lite in sumngo hi a, a vankhainate ngun hi a, a khuamlu zepnate leh a gaknate a kizutna in ngun ahi hi. </VERS>
            <VERS vnumber="20"> Biakbuk leh buk tual kimkot ading khetphimte khempeuh in sumngo ahi hi.</VERS>
            <VERS vnumber="21"> Hih in siampi Aaron’ tapa Ithamar’ vaihawmna nuai-ah Levi mite’ sep ding tecipan’na biakbuk ahi biakbuk adingin Moses’ thupiakna tawh a kisim ciangin a kigawmna nate ahi hi. </VERS>
            <VERS vnumber="22"> Judah minam Hur’ tapa ahi Uri’ tapa Bezalel in Topa in Moses a thupiak khempeuh bawl hi; </VERS>
            <VERS vnumber="23"> a khut siam, a geel siam, a dum, a dupsan, a ausan khaute leh a kop-a kikhuk a kigan puan hoihte a zem, Dan minam, Ahisamak’ tapa Oholiab zong amah tawh om hi.</VERS>
            <VERS vnumber="24"> Nasep nadinga a kizang kham khempeuh, biakinn lamna-a a kizang khempeuh, a kipia khamte in, biakinn shekel-in talen sawmnih-le-kua leh shekel za sagih sawmthum ahi hi. </VERS>
            <VERS vnumber="25"> A kisim mihonte tung panin ngunte in biakinn shekel-in talen za khat leh shekel tul khat za sagih sawmsagihnga ahi hi: </VERS>
            <VERS vnumber="26"> mi khat ciangin beka khat pai pia a, (biakinn shekel-in shekel lang), a pia mi, kum sawmnih a pha panin a tungsiah mi kisimna-a a kisim peuhmah tul zaguk leh tul thum leh zanga leh sawmnga ahi hi. </VERS>
            <VERS vnumber="27"> Ngun talen za khatte in biakinn khuam bullente leh dalna puan khuam bullente dingin sun’ ding ahi hi; talen za khatte bullen za khat, bullen khat ciangin talen khat ahi hi. </VERS>
            <VERS vnumber="28"> Amah in shekel tul khat za sagih sawmsagihnga pen khuampi tunga vankhai nadingin bawlin, a khuamlu zepnate zut-in tuate’ ading gakna bawl hi. </VERS>
            <VERS vnumber="29"> A kipia sumngote in talen sawmsagih leh shekel tul nih leh za li ahi hi; </VERS>
            <VERS vnumber="30"> amah in tua tawh kikhopna buk kongkhakte’ adingin khuam bullente, sumngo biakna tau leh a sumngo siklen leh biakna tau nazat khempeuh, </VERS>
            <VERS vnumber="31"> buk tual kimkot-a khuam bullente buk tual kongpi khuam bullente, biakbuk khetphimte khempeuh leh buk tual kimkot-a khetphim khempeuh bawl hi.</VERS>
        </CHAPTER>
        <CHAPTER cnumber="39">
            <VERS vnumber="1"> Topa in Moses a thupiaksa bangin, siangtho mun-ah nasep nadingin amaute in a dum, a dupsan, a ausan khaute tawh limtak-a kigan puan bawl uh hi; amaute in Aaron’ adingin biakna puan siangthote bawl uh hi. </VERS>
            <VERS vnumber="2"> Amah in siampi puan pen, kham, a dum, a dupsan, a ausan khaute leh a kop-a kikhuk a kigan puan hoihte tawh bawl hi. </VERS>
            <VERS vnumber="3"> Hoih taka a kigeel, a dum, a dupsan, a ausan khaute leh a kop-a kikhuk a kigan puan hoihte-ah zat dingin kham peek kiseekin khau-in kizem hi. </VERS>
            <VERS vnumber="4"> Amaute in siampi puan’ adingin liangkaih puan bawl uh a, a mong nihte gel-ah zom uh hi. </VERS>
            <VERS vnumber="5"> Topa in Moses a thupiaksa bangin, amah a gak dinga hoih taka a kigan tua tunga puan om pen, kham, a dum, a dupsan, a ausan khaute leh a kop-a kikhuk a kigan puan hoihte tawh kibawlin, a nate leh a sepna zia a kibang ahi hi.</VERS>
            <VERS vnumber="6"> Israel tapate’ minte tawh kizui-in onik suangte kitaat a, kham tawh a kizepna sungah kikoihin, min gelhna a kibawl bangin kibawl hi. </VERS>
            <VERS vnumber="7"> Topa in Moses a thupiaksa bangin Israel tapate phawkna suang dingin amah in siampi puan’ liangkaih puan tungah bulh hi.</VERS>
            <VERS vnumber="8"> Amah in kham, a dum, a dupsan, a ausan khaute leh a kop-a kikhuk a kigan puan hoihte tawh, siampi puan a kibawl bangin hoih takin awmdal bawl hi. </VERS>
            <VERS vnumber="9"> Tua in a ning kikim hi; thuap nih-in awmdal kibawl a, a kikhep ciangin a dung khap khat, a vai khap khat ahi hi. </VERS>
            <VERS vnumber="10"> Amah in tua sungah suang gual li bulh hi. Sardis suang, topaz suang, leh kabankel suang gual khat in a gual masa ahi hi; </VERS>
            <VERS vnumber="11"> a gual nihna in, emerald suang, sapfeiros suang leh diamond suang ahi hi; </VERS>
            <VERS vnumber="12"> a gual thumna in, Jakinth suang, agate suang leh amethist suang ahi hi; </VERS>
            <VERS vnumber="13"> a gual lina in, beril suang, onik suang leh jasper suang ahi hi; kham tawh zepna suangah tuate kikoih hi. </VERS>
            <VERS vnumber="14"> Israel tapate’ min tawh kituakin amaute’ min a omna suang sawmlenih om hi; tuate in min gelhnate tawh kibang a, minam sawmlenihte amau’ min ciat kigelh hi. </VERS>
            <VERS vnumber="15"> Amaute in awmdal tungah khau tawh a kibang, a kihual kham citak khainiang bawl uh hi; </VERS>
            <VERS vnumber="16"> amaute in kham tawh a kibawl zepna nih leh kham kual nih bawl uh a, awmdal mong nihte-ah kham kual nihte koih uh hi; </VERS>
            <VERS vnumber="17"> amaute in awmdal mongte-ah a om kual nihte' sungah kham khau nihte koih uh hi. </VERS>
            <VERS vnumber="18"> Amaute in zepna nihte' tungah khau mong nihte zom uh hi; tua bangin amaute in siampi puan’ liangkaih puan tung a mai lamah bulh uh hi. </VERS>
            <VERS vnumber="19"> Tua ciangin amaute in kham kual nih bawl uh a, siampi puan tawh a kizom a sung lam nawl, awmdal mong nihte-ah koih uh hi. </VERS>
            <VERS vnumber="20"> Amaute in kham kual nih bawl uh a, siampi puan’ liangkaih puan nihte’ nuai a mai lam, hoih taka a kigan siampi puante’ puankhau a kizopna tung tak-ah bulh uh hi. </VERS>
            <VERS vnumber="21"> Topa in Moses a thupiaksa bangin, hoih taka a kigan siampi puan khau tungah a om theih nading leh siampi puan tung panin awmdal a kol theih loh nadingin amaute in siampi puan’ kualte-ah khau dum khat-in a kualte tawh awmdal gak uh hi.</VERS>
            <VERS vnumber="22"> Amah in khau dum bek tawh a kigan siampi puantualpi zong bawl hi; </VERS>
            <VERS vnumber="23"> a kikeek loh nadingin puantualpi ngawng pen puan ngawng vang bangin a ngawng kimkot-ah a zimna om hi. </VERS>
            <VERS vnumber="24"> Puantualpi mongte-ah amaute in a dum, a dupsan, a ausan khaute leh a kop-a kikhuk a kigan puan hoih tawh mang kawlsing gahte bawl uh hi. </VERS>
            <VERS vnumber="25"> Topa in Moses a thupiaksa bangin, amaute in kham citak siklongte zong bawl uh a, mang kawlsing gahte’ kikal, puantualpi mong kimkot tunga mang kawlsing gahte' kikal-ah siklongte koih uh hi; </VERS>
            <VERS vnumber="26"> biak nasep nadinga puantualpi mong kimkot tungah siklong khat, mang kawlsing gah khat, cih bangin om hi.</VERS>
            <VERS vnumber="27"> Topa in Moses a thupiaksa bangin, amaute in Aaron leh a tapate’ adingin khau hoih tawh a kigan puantungsilhte </VERS>
            <VERS vnumber="28"> leh khau hoih tawh a kigan dialpi leh khau hoih tawh a kigan lukhute, a kop-a kikhuk a kigan puah hoihte tawh a kibawl pheituam hoihte, </VERS>
            <VERS vnumber="29"> leh a kop-a kikhuk a kigan puan hoihte tawh a kibawl puan kawnggak leh phim tawh kikkhui-in a kizem a dum, a dupsan, a ausan puante zong bawl uh hi.</VERS>
            <VERS vnumber="30"> Amaute in kham citak tawh a siangtho kizepna peek khat bawl uh a, min gelhna a kibawl mah bangin tua tungah thu gelhin, “Topa’ tungah siangtho,” ci uh hi. </VERS>
            <VERS vnumber="31"> Topa in Moses a thupiaksa bangin, amaute in a tunga dialpi tungah a gak dingin tua tungah khau dum khat vawh uh hi.</VERS>
            <VERS vnumber="32"> Tua bangin kikhopna buk ahi biakbuk nasep khempeuh kiman hi; Topa in Moses a thupiaksa khempeuh bangin Israel mite in sem khin hi; tua ahih ciangin amaute mankhin hi. </VERS>
            <VERS vnumber="33"> Amaute in Moses' kiangah biakbuk, a puanbuk leh a nazat khempeuh, a vankhainate, khuampeekte, a zawlte, a khuampite leh a bullente; </VERS>
            <VERS vnumber="34"> a kisansak tuutal vunte leh savunte tawh a kibawl khuhna leh kongpuankhai dalna puan’ </VERS>
            <VERS vnumber="35"> tecipan’na singkuang a zawlte leh hehpihna tokhom tawh; </VERS>
            <VERS vnumber="36"> sabuai leh a nazat khempeuhte leh Ompihna Anlum; </VERS>
            <VERS vnumber="37"> kham citak meivakkhuam leh meivak a kibulhsa tawh a meivakte leh a nazatte khempeuh leh meivak ading sathau; </VERS>
            <VERS vnumber="38"> kham biakna tau, nilh sathau leh a namtui paknamtui leh puanbuk kongkhak ading kongpuankhai; </VERS>
            <VERS vnumber="39"> sumngo biakna tau leh a sumngo siklen, a zawlte leh a nazat khempeuh; kisilna kuang leh a ngakna; </VERS>
            <VERS vnumber="40"> buk tual-a a kikhaite, a khuampite, a bullente lehbuk tual kongpi adinga kongpuankhai, a khaute leh a khetphimte; leh kikhopna buk ahi biakbuk nasaepna-a a nazat khempeuh; </VERS>
            <VERS vnumber="41"> siampi nasep nadingin siangtho mun-a zat ding hoih taka a kibawl puante, siampi Aaron ading biakna puan siangthote leh ama' tapate’ puante paipih uh hi. </VERS>
            <VERS vnumber="42"> Topa in Moses a thupiaksa khempeuh tawh kituakin Israel mite in nasep khempeuh hih uh hi. </VERS>
            <VERS vnumber="43"> Moses in nasep khempeuh mu a, en in, amaute in sem khin hi; Topa’ thupiaksa bangin amaute in sem khin hi. Moses in amaute thupha pia hi.</VERS>
        </CHAPTER>
        <CHAPTER cnumber="40">
            <VERS vnumber="1"> Topa in Moses' kiangah, </VERS>
            <VERS vnumber="2"> “Kha masa a ni masa ni-in nangmah in kikhopna buk ahi biakbuk na lam ding hi. </VERS>
            <VERS vnumber="3"> Nangmah in tua sungah tecipan’na singkuang na koih ding a, nangmah in dalna puan tawh singkuang na dal ding hi. </VERS>
            <VERS vnumber="4"> Nangmah in sabuai na tumpih ding a, a om ding bangin na koih ding hi; nangmah in meivakkhuam na tumpih ding a, a meivakte na bulh ding hi. </VERS>
            <VERS vnumber="5"> Nangmah in tecipan’na singkuang mai-ah paknamtui adingin kham biakna tau na koih ding a, biakbuk kongkhak dingin kongpuankhai na khai ding hi. </VERS>
            <VERS vnumber="6"> Nangmah in kikhopna buk ahi biakbuk kongkhak mai-ah meihal biaknatau koihin, </VERS>
            <VERS vnumber="7"> kikhopna buk leh biakna tau kikal-ah kisilna kuang na koih ding a, tua sungah tui na koih ding hi. </VERS>
            <VERS vnumber="8"> Nangmah in a kimkotah buk tual na bawl ding a, buk tual kongpi dingin kongpuankhai na khai to ding hi. </VERS>
            <VERS vnumber="9"> Tua ciangin nangmah in nilh sathau la-in, biakbuk leh a sunga om khempeuh na nuh ding a, biakbuk leh a innsung van khempeuh na ap ding hi; tua in a siangtho suak ding hi. </VERS>
            <VERS vnumber="10"> Nangmah in meihal biakna tau leh a nazat khempeuh zong sathau nuh-in biakna tau na ap ding hi; biakna tau in a siangtho pen hi ding hi. </VERS>
            <VERS vnumber="11"> Nangmah in kisilna kuang leh a ngakna zong sathau nuh-in na ap ding hi. </VERS>
            <VERS vnumber="12"> Tua ciangin nangmah in kikhopna buk kongkhak-ah Aaron leh ama' tapate paipihin, amaute tui tawh na sil ding a, </VERS>
            <VERS vnumber="13"> amah in keima' tungah siampi na a sep theih nadingin puan siangthote Aaron silh sakin, amah sathau nilhin na ap ding hi. </VERS>
            <VERS vnumber="14"> Nangmah in ama' tapate zong paipihin amaute puantungsilhte na silhsak ding a, </VERS>
            <VERS vnumber="15"> amaute in keima' tungah siampi na a sep theih nadingun amaute’ pa sathau na nilh bangin amaute sathau na nilh ding hi: amau’ sathau kinilhna in amau’ khang tawntungin siampi hih tawntungna piangsak ding hi,” a ci hi.</VERS>
            <VERS vnumber="16"> Tua mah bangin Moses in hih hi; Topa in amah a thupiaksa khempeuh tawh kituakin amah in hih hi. </VERS>
            <VERS vnumber="17"> A kum nihna a kha masa, tua kha a ni masa ni-in biakbuk kilam hi. </VERS>
            <VERS vnumber="18"> Moses in biakbuk lam hi; amah in a bulllente koihin, a khuampeekte phut a, a zawlte khumin, a khuampite phut hi; </VERS>
            <VERS vnumber="19"> amah in biakbuk tungah puanbuk zal a, Topa in Moses a thupiaksa bangin a tungah puanbuk khuh hi. </VERS>
            <VERS vnumber="20"> Topa in Moses a thupiaksa bangin amah in tecipan’na la-in singkuang sungah koih a, singkuang tungah zawlte koihin, singkuang tungah hehpihna tokhom nga hi; </VERS>
            <VERS vnumber="21"> amah in biakbuk sungah singkuang paipihin, kongpuankhai dalna puan khai a, Topa’ thupiak bangin tecipan’na singkuang dal hi. </VERS>
            <VERS vnumber="22"> Topa in Moses a thupiaksa bangin, amah in biakbuk leilu lam pang, dalna puan pua lam, kikhopna buk sungah sabuai koih a, </VERS>
            <VERS vnumber="23"> Topa’ mai tua sabuai tungah a om ding bangin anlum koih hi. </VERS>
            <VERS vnumber="24"> Topa in Moses a thupiaksa bangin, amah in biakbuk leitaw lam pang, sabuai tawh a kigalsai-in, kikhopna buk sungah meivakkhuam koih a, </VERS>
            <VERS vnumber="25"> Topa’ mai-ah meivak koih hi. </VERS>
            <VERS vnumber="26"> Topa in Moses a thupiaksa bangin, amah in kikhopna buk sung, dalna puan mai-ah kham biakna tau koih a, </VERS>
            <VERS vnumber="27"> tua tungah a namtui paknamtui hal hi. </VERS>
            <VERS vnumber="28"> Amah in biakbuk kongkhak ding kongpuankhai a mun-ah khai hi. </VERS>
            <VERS vnumber="29"> Topa in Moses a thupiaksa bangin amah in kikhopna buk ahi biakbuk kongkhak-ah meihal biakna tau koih a, tua tungah meihal biakna leh an tawh biakna pia hi. </VERS>
            <VERS vnumber="30"> Amah in kikhopna buk leh biakna tau kikal-ah kisilna kuang koih a, tua sungah kisil nading tui koih hi. </VERS>
            <VERS vnumber="31"> Moses leh Aaron leh a tapate in amau’ khut leh a khete uh tua tui tawh sil uh hi; </VERS>
            <VERS vnumber="32"> Topa in Moses a thupiaksa bangin amaute kikhopna bukah a pai ciang leh biakna tau nai-ah a pai uh ciangin amaute kisil uh hi. </VERS>
            <VERS vnumber="33"> Amah in biakbuk leh biakna tau kiim-ah a buk tual bawl a, buk tual kongpi kongpuankhai khai hi. Tua ahih ciangin Moses in nasep man ta hi.</VERS>
            <VERS vnumber="34"> Tua ciangin meii in kikhopna buk tuam a, Topa’ minthan’na in biakbuk dim hi. </VERS>
            <VERS vnumber="35"> A tungah meii a omna hangin kikhopna buk sungah Moses tum thei lo a, Topa’ minthan’na in a biakbuk dim hi. </VERS>
            <VERS vnumber="36"> A khualzin sung tawntung uh biakbuk tung panin meii a kilakkhiat toh peuhpeuh ciangin Israel mite mai lam nawtin pai uh hi; </VERS>
            <VERS vnumber="37"> ahih hangin meii a kilakkhiat kei leh a kilakkhiat ni mateng amaute paikhia lo uh hi. </VERS>
            <VERS vnumber="38"> Bang hang hiam cih leh a khualzin sung tawntung uh Israel mi khempeuh' muhna-ah biakbuk tungah sunin Topa’ meii omin, zan-in tua sungah mei om hi.</VERS>
        </CHAPTER>
    </BIBLEBOOK>
    <BIBLEBOOK bnumber="3" bname="Siampi Laibu" bsname="Sia">
        <CHAPTER cnumber="1">
            <VERS vnumber="1"> Topa in Moses samin, kikhopna buk panin amah hopih-in hih bangin ci hi. </VERS>
            <VERS vnumber="2"> “Israel mite tungah gen in la, amaute tungah hih bangin ci in: Note khatpeuh in Topa tungah biakna na paipih uh ciangin, ganhing tawh na biakna pen bawnghon panin hi taleh tuuhon panin hi taleh na paipih ding uh hi.</VERS>
            <VERS vnumber="3"> “Ama biakna in bawnghon panin meihal biakna ahih leh, amah in a sitbang lo a pa khat pia ding hi; Topa’ mai-ah a kisan’ theih nadingin kikhopna buk kong-ah pia ding hi; </VERS>
            <VERS vnumber="4"> amah in meihal biakna ganhing lu tungah a khut nga ding a, a ma adingin kilemna bawl nadingin kisang ding hi. </VERS>
            <VERS vnumber="5"> Tua ahih ciangin amah in Topa’ mai-ah a bawngtal go ding hi; Aaron’ suan siampite in a si hong paipihin, kikhopna buk kong-a om biakna tau tung kimkotah a si theh ding hi. </VERS>
            <VERS vnumber="6"> Tua ciangin amah in meihal biakna ganhing a vun hawk-in semnen ding hi; </VERS>
            <VERS vnumber="7"> tua ciangin Aaron’ suan siampite in biakna tau tungah mei koihin, mei tungah a ngeina bangin sing koih ding hi; </VERS>
            <VERS vnumber="8"> tua ciangin Aaron’ suan siampite in a sanente, a lutang leh a thaute, biakna tau tunga om mei tunga sing tungah a ngeina bangin koih ding hi; </VERS>
            <VERS vnumber="9"> ahih hangin a sungkuate leh a khete tui tawh sil ding hi. Tua ciangin siampipa in mei tawh kihal biakna, Topa adingin a gim namtui, meihal biakna-in biakna tau tungah tuate a vekpi-in hal ding hi</VERS>
            <VERS vnumber="10"> “Meihal biak nadingin ama letsong in tuu hita leh keel hita leh a hon lak panin ahih leh, amah in a sitbang lo a pa khat pia ding hi; </VERS>
            <VERS vnumber="11"> tua ciangin amah in Topa’ mai biakna tau tung leilu lam pangah go ding a, Aaron’ suan siampite in biakna tau tung kimkotah a si theh ding hi. </VERS>
            <VERS vnumber="12"> Tua ciangin amah in semnen ding a, biakna tau tunga om mei tunga sing tungah a ngeina bangin siampipa in a lutang leh a thau tawh koihkhawm ding hi; </VERS>
            <VERS vnumber="13"> ahih hangin a sungkuate leh a khete amah in tui tawh sil ding hi. Siampipa in a vekpi-in pia-in, biakna tau tungah tuate hal ding hi; tua pen Topa adingin a gim namtui, mei tawh kihal biakna, meihal biakpiakna ahi hi. </VERS>
            <VERS vnumber="14"> “Topa tungah ama biakna in vasa tawh meihal biakna ahih leh, amah in vakhu tawh ahi zongin kawl vakhuno tawh a hi zongin a biakna hong paipih ding hi. </VERS>
            <VERS vnumber="15"> Tua ciangin siampipa in biakna tau-ah paipihin a lu heektat ding a, biakna tau tungah hal ding hi; biakna tau pangah a si taakkhia sak ding hi; </VERS>
            <VERS vnumber="16"> amah in a tangkhai leh a multe botkhia-in, vut koihna, biakna tau pang nisuahna lamah paaikhia ding hi; </VERS>
            <VERS vnumber="17"> amah in a khate-in balkeek ding a, ahih hangin baltat lo ding hi. Tua ciangin siampipa in mei tunga om sing tung, biakna tau tungah hal ding hi; tua pen Topa adingin a gim namtui, mei tawh biakna, meihal biakna ahi hi.</VERS>
        </CHAPTER>
        <CHAPTER cnumber="2">
            <VERS vnumber="1"> “Mi khatpeuh in Topa tungah biakna-in an tawh biakna hong paipih leh, ama biakpiakna in annel hi ding hi; amah in tua tungah sathau sungin, paknamtui koihin, </VERS>
            <VERS vnumber="2"> tua ciangin Aaron’ suan siampite kiangah paipih ding hi. Tua ciangin amah in annel khut dim khat leh sathau, a paknamtui khempeuh tawh la ding hi; siampipa in hih pen Topa’ adingin a gim namtui, mei tawh biakna, phawkna-in biakna tau tungah hal ding hi. </VERS>
            <VERS vnumber="3"> An tawh biakna a val teng pen Aaron leh a tapate ading hi ding hi; tua in Topa’ tungah mei tawh biakna sung panin a siangthopen ahi hi.</VERS>
            <VERS vnumber="4"> “Nangmah in biak nadingin meibung sunga ki-em an tawh biakna na paipih ciangin, tua in silngo sawh loh sathau tawh a kizut mohpheng hi ding hi. </VERS>
            <VERS vnumber="5"> Na biakna in belpei dai tunga ki-em an tawh biakna ahih leh, silngo sawhloh, sathau tawh a kibawl annel hi ding hi; </VERS>
            <VERS vnumber="6"> nang in bal nenin a tungah sathau na sung ding hi; tua in an tawh biakna ahi hi. </VERS>
            <VERS vnumber="7"> Na biakna in sikbel dai sunga kihuan an tawh biakna ahih leh, sathau tawh a kibawl annel hi ding hi. </VERS>
            <VERS vnumber="8"> Nangmah in hih nate tawh a kibawl an tawh biakna Topa kiangah na paipih ding hi; tua pen siampipa kiangah a kipaipih ciangin amah in biakna tau-ah paipih ding hi. </VERS>
            <VERS vnumber="9"> Siampipa in an tawh biakna panin a phawkna biakna teng la-in, Topa tungah a gim namtui, mei tawh biakna-in biakna tau tungah hal ding hi. </VERS>
            <VERS vnumber="10"> An tawh biakna a val teng pen Aaron leh a tapate ading hi ding hi; tua in Topa tungah mei tawh biakna sung panin a siangtho pen ahi hi.</VERS>
            <VERS vnumber="11"> “Topa’ tungah na paipih an tawh biakna in silngo tawh kibawl lo ding hi; bang hang hiam na cih leh silngo hita leh khuaizu khatpeuh peuh hita leh Topa’ tungah meihal biakna-in na hal kei ding hi. </VERS>
            <VERS vnumber="12"> Anpal tawh biakna ahih leh Topa’ kiangah na paipih thei ding hi; ahih hangin a gim namtui dingin biakna tau tungah kipia lo ding hi. </VERS>
            <VERS vnumber="13"> An tawh na biaknate khempeuh ci na sawh ding hi; an tawh na biakna-ah na Pasian tawh na thuciamna ci hel loin na om kei ding hi; na biakna khempeuh ci tawh na pia ding hi.</VERS>
            <VERS vnumber="14"> “Anpal tawh Topa tungah biakna na piak leh, anpal tawh na biakna dingin a vui thak panin kila-in a kigawivui, mei tawh a kihangkeu na pia ding hi. </VERS>
            <VERS vnumber="15"> Nang in a tungah sathau sungin, paknamtui na buak ding hi; tua in an tawh biakna ahi hi. </VERS>
            <VERS vnumber="16"> Siampipa in phawk nadingin a kigawivui an pawlkhat leh a sathau leh a paknamtui khempeuh hal ding hi; tua in Topa tungah meihal biakna ahi hi.</VERS>
        </CHAPTER>
        <CHAPTER cnumber="3">
            <VERS vnumber="1"> “Mi khat’ biakna in thunuam-a biakna ahih a, amah in a nu hita leh a pa hita leh bawnghon lak panin ganhing khat a piak leh, amah in Topa mai-ah a sitbang lo pia ding hi. </VERS>
            <VERS vnumber="2"> Tua ciangin amah in a biakna ganhing lu tungah a khut nga-in kikhopna buk kongah go ding hi; tua ciangin Aaron’ suan siampite in biakna tau kimkot tungah a si theh ding hi. </VERS>
            <VERS vnumber="3"> Thunuam-a biakna panin Topa tungah mei tawh biakna-in amah in a gilpi tuam a thaute leh asungkuate tunga a om a thau khempeuh tawh, </VERS>
            <VERS vnumber="4"> a kawng-a om a kal nihte athau leh a kalte tawh a lakkhiat khop ding ahi a sintuamte pia ding hi. </VERS>
            <VERS vnumber="5"> Tua ciangin Aaron’ suante in singkuang tunga om meihal biakpiakna tau tung mah ah hal ding uh hi; tua in Topa adingin a gim namtui, mei tawh kihal biakna ahi hi.</VERS>
            <VERS vnumber="6"> “Topa tungah thunuam-a a piak ding ama biakna in tuu leh keelhonte sung panin anu hita leh apa hita leh ganhing khat ahi leh, amah in a sitbang lo pia ding hi. </VERS>
            <VERS vnumber="7"> Amah in a biak nadingin tuuno khat a piak leh, Topa mai-ah pia-in, </VERS>
            <VERS vnumber="8"> a biakna ganhing lu tungah a khut nga-in kikhopna buk mai-ah tua ganhing go ding hi; tua ciangin Aaron’ suante in biakna tau kimkot tungah a si theh ding uh hi. </VERS>
            <VERS vnumber="9"> Tua ciangin thunuam-a biakna panin Topa tungah meihal biakna in amah in a thau, a nungguh ciangah a ki-attan a mei thau buppi leh a gilpi tuam a thaute leh a sungkuate tunga om a thau khempeuh tawh, </VERS>
            <VERS vnumber="10"> a kawng-a om a kal nihte a thau tawh, a kalte tawh a lakkhiat khop ding ahi a sintuamte pia ding hi. </VERS>
            <VERS vnumber="11"> Tua ciangin siampipa in Topa tungah mei tawh kihal an tawh biakna-in biakna tau tungah hal ding hi.</VERS>
            <VERS vnumber="12"> “Ama biakna in keel ahih leh, amah in Topa’ mai-ah pia ding a, </VERS>
            <VERS vnumber="13"> a lu tungah a khut nga-in kikhopna buk mai-ah go ding hi; tua ciangin Aaron’ suante in biakna tau kimkot tungah a si theh ding uh hi. </VERS>
            <VERS vnumber="14"> Tua ciangin amah in tua sung panin Topa tungah mei tawh kihal biakna-in a piak dingin a gilpi tuam a thau leh a sungkuate tunga om a thau khempeuh tawh, </VERS>
            <VERS vnumber="15"> a kawng-a om a kal nihte a thau tawh, a kalte tawh a lakkhiat khop ding ahi a sintuamte pia ding hi. </VERS>
            <VERS vnumber="16"> Tua ciangin siampipa in a gim namtui dingin mei tawh kihal an tawh biakna-in biakna tau tungah hal ding hi. A thau khempeuh Topa’ aa ahi hi. </VERS>
            <VERS vnumber="17"> Tua in na khang tawntungun na ten’na khempeuh uhah note in a thau leh a si na nek loh nadingun a tawntungin ngeina kip hi ding hi,” a ci hi.</VERS>
        </CHAPTER>
        <CHAPTER cnumber="4">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in: Hih lo ding ci-in Topa in a thupiakte khatpeuh peuh mi khatpeuh in theih lohna hangin khial a, tuate khatpeuh a hih a, </VERS>
            <VERS vnumber="3"> a khialpa pen sathau a kinilh siampipa ahih a, mihingte tungah tua bangin mawhna hong tut leh, ama gamtatnasa a khialhna hangin a sitbang lo bawngtalno khat Topa mai-ah khialhna biakna-in amah pia sak un. </VERS>
            <VERS vnumber="4"> Amah in Topa mai kikhopna buk kongah bawngtal paipihin, bawngtal lu tungah a khut nga-in, Topa’ mai-ah a bawngtal go ding hi. </VERS>
            <VERS vnumber="5"> Tua ciangin sathau a kinilh siampipa in bawngtal si tawmkhat la-in, kikhopna bukah paipih ding hi; </VERS>
            <VERS vnumber="6"> tua ciangin siampipa in si sungah a khutme diahin, biakinn dalna puan mai Topa mai-ah a si kimkhat sagih vei theh ding hi. </VERS>
            <VERS vnumber="7"> Tua ciangin siampipa in kikhopna buk sung Topa mai-a om paknamtui biakna tau kite, a si kimkhat nuhin kikhopna buk kongah a om meihal biakna tau bul-ah bawngtal’ si a om lai teng sungkhia ding hi. </VERS>
            <VERS vnumber="8"> Tua ciangin amah in khialhna hanga biakna bawngtal thau khempeuh a gilpi tuam a thau leh a sungkuate tunga om a thau khempeuh tawh, </VERS>
            <VERS vnumber="9"> a kawng-a om a kal nihte a thau tawh, a kalte tawh a lakkhiat khop ding ahi a sintuamte </VERS>
            <VERS vnumber="10"> (thunuam biakna bawngtal panin hihte a kilak mah bangin) la ding a, siampipa in meihal biakna tau tungah tuate hal ding hi. </VERS>
            <VERS vnumber="11"> Ahih hangin bawngtal vun leh a sa khempeuh, a lutang, a khete, a sungkuate, leh a ek tawh, </VERS>
            <VERS vnumber="12"> a bawngtal buppi puakhia-in vut kibuakna, giahphual pua lam mun siangtho khat-a sing a kicih mei tungah amah in hal ding hi; vut a kibuakna-ah kihal ding hi.</VERS>
            <VERS vnumber="13"> “Israel mihonte khempeuh in theih lohna hangin khialhna khat gamta-in tua pen mihonte in a phawk kei a, hih lo ding ci-in Topa in a thupiakte khatpeuh peuh amaute in hihin a mawh uh leh; </VERS>
            <VERS vnumber="14"> amau’ gamtatnasa khialhna a kitheih ciangin, khialhna hanga biak nadingin mihonte in bawngtalno khat pia-in kikhopna buk mai-ah paipih ding uh hi; </VERS>
            <VERS vnumber="15"> tua ciangin mihonte’ upate in Topa mai, bawngtal lu tungah amau’ khut nga ding uh a, Topa mai-ah bawngtal kigo ding hi. </VERS>
            <VERS vnumber="16"> Tua ciangin sathau a kinilh siampipa in kikhopna bukah bawngtal sisan kimkhat paipihin, </VERS>
            <VERS vnumber="17"> tua ciangin siampipa in a sisan sungah a khutme diahin dalna puan mai Topa mai-ah sagih vei theh ding hi. </VERS>
            <VERS vnumber="18"> Tua ciangin amah in Topa mai kikhopna buk sunga om biakna tau kite tungah a sisan kimkhat nuh ding hi; amah in kikhopna buk kongah a om meihal biakna tau bulah sisan a om lai teng sung ding hi. </VERS>
            <VERS vnumber="19"> Tua ciangin amah in a thau khempeuh la-in biakna tau tungah hal ding hi. </VERS>
            <VERS vnumber="20"> Tua bangin a bawngtal hih ding hi; amah in khialna hanga biakna bawngtal a hihsa mah bangin hih zong hih ding hi; siampipa in amau adingin kilemna bawl sak ding hi; amaute kimaisak ding hi. </VERS>
            <VERS vnumber="21"> Amah in giahphual pua-ah bawngtal puakhia ding a, a masa bawngtal a hal mah bangin a hal ding hi; tua in mihonpi adingin khialhna hanga biakna ahi hi.</VERS>
            <VERS vnumber="22"> “Ukpa khat khialin, hih lo ding ci-in Topa ama Pasian in a thupiakte khempeuh lakah khatpeuh peuh theihlohna hangin hih kha a, a mawh ciangin, </VERS>
            <VERS vnumber="23"> ama gamtatnasa khialhna ama tungah a va kihilh leh, amah in biakna-in a sitbang lo keel pa khat paipih ding a, </VERS>
            <VERS vnumber="24"> keel lu tungah a khut nga-in, amaute in Topa mai, meihal biakna a gawhna mun uhah a go ding hi; tua in khialhna hanga biakna ahi hi. </VERS>
            <VERS vnumber="25"> Tua ciangin siampipa in a khutme tawh khialhna hanga biakna si tawm la-in meihal biakna tau kite nuh-in, meihal biakna tau bulah si a om lai teng sung ding hi. </VERS>
            <VERS vnumber="26"> Thunuam-a biakna sathaute mah bangin amah in biakna tau tungah a thau khempeuh hal ding hi; tua ahih ciangin siampipa in ama khialhna hangin ama adingin kilemna bawlsak ding hi; amah kimaisak ding hi.</VERS>
            <VERS vnumber="27"> “Hih lo ding ci-in Topa’ thupiakte khatpeuh peuh mi mawkmawk khat in theih lohna hangin hihin a khialh leh a mawh ahi hi.~ </VERS>
            <VERS vnumber="28"> Ama gamtatnasa a khialhna ama tungah a va kihilh ciangin amah in a gamtatnasa a khialhna hangin biak nading a sitbang lo keel a nu khat paipih ding hi. </VERS>
            <VERS vnumber="29"> Amah in khialhna hanga biakna lu tungah a khut nga-in, meihal biakna munah khialhna biakna pen go ding hi. </VERS>
            <VERS vnumber="30"> Siampipa in a khutme tawh a si tawm la-in meihal biakna tau kite nuh ding a, biakna tau bulah a si a om laiteng sung ding hi. </VERS>
            <VERS vnumber="31"> Thunuam-a biakna panin a thaute a kilakkhiat mah bangin amah in a thau khempeuh lakhia ding a, Topa ading a gim namtui dingin siampipa in biakna tau tungah hal ding hi; siampipa in ama adingin kilemna bawlsak ding hi; amah kimaisak ding hi.</VERS>
            <VERS vnumber="32"> “Amah in khialhna hanga biakna-in a piak dingin tuuno khat a paipih leh, a sitbang lo a nu khat paipih ding a, </VERS>
            <VERS vnumber="33"> khialhna hanga biakna lu tungah a khut nga-in, amaute in meihal biakna a gawhna mun uhah khialhna hanga biak nadingin go ding hi. </VERS>
            <VERS vnumber="34"> Tua ciangin siampipa khialhna hanga biakna si tawmkhat a khutme tawh la-in meihal biakna tau kite nuh ding a, biakna tau bulah si a om lai teng sung ding hi. </VERS>
            <VERS vnumber="35"> Thunuam-a biakpiakna panin tuuno thau a kilak khiat mah bangin amah in a thau khempeuh lakhia ding a, Topa’ tungah mei tawh kihal biakna, biakna tau tungah siampipa in hal ding hi; siampipa in ama gamtatnasa a khialhna hangin kilemna bawlsak ding hi; amah kimaisak ding hi.</VERS>
        </CHAPTER>
        <CHAPTER cnumber="5">
            <VERS vnumber="1"> “Mi khatpeuh in teci pang dingin kiciamna za-in, amah teci hi napi-in a muhsa a theihsa na hita leh gen loin a ip leh, amah in tua mawhna pua ding hi. </VERS>
            <VERS vnumber="2"> Tua ahih kei leh mi khatpeuh in gamlak ganhing nin a sisa hita leh inn ganhing nin a sisa hita leh a bokvak a nin ganhing a sisa hita leh, a muh loh a nin khatpeuh peuh lawngkha leh amah a nin suakin a mawh hi ding hi. </VERS>
            <VERS vnumber="3"> Tua ahih kei leh amah in mihing nitna hita leh, amah a ninsak ding na khatpeuh mu loin a lawn’ khak leh, a theih ciangin a mawh hi ding hi. </VERS>
            <VERS vnumber="4"> Tua ahih kei leh mi khatpeuh in asia bawl ding hita leh a pha bawl ding hita leh mite a kiciam theih ngei kiciamna nam khatpeuh peuh ama kam tawh a theih lohin a kiciam pak khak leh, a theih ciangin hihte khatpeuh peuhah a mawh hi ding hi. </VERS>
            <VERS vnumber="5"> Hihte khatpeuh peuhah mi khat a mawh ciangin, amah in a gamtatnasa a khialhna pulak ding a, </VERS>
            <VERS vnumber="6"> amah in mawhna biakna-in tuuhon pan ahi a, keelhon pan ahi zongin a nu khatpeuh peuh tuuno hita leh keel hita leh, a gamtatnasa a khialhna hangin Topa tungah a khialhna hanga biakna paipih ding hi; siampipa in a khialhna hangin kilemna bawlsak ding hi.</VERS>
            <VERS vnumber="7"> “Ahih hangin amah in tuuno khat a piak zawh kei leh, a gamtatnasa a khialhna hangin Topa’ tungah mawhna biakna-in vakhu nih ahi a, kawl vakhu no nih ahi zongin, khat khialhna hanga biakna, a khat meihal biak nadingin paipih ding hi. </VERS>
            <VERS vnumber="8"> Amah in siampipa tungah tuate paipih ding a, siampipa in khialhna hanga biak nading pen pia masa ding hi; amah in a ngawng panin a lu heek ding a, ahih hangin heeksat lo ding hi; </VERS>
            <VERS vnumber="9"> amah in khialhna hanga biakna si tawmkhat biakna tau pangah theh ding a, biakna tau bulah si a om lai teng taak sak ding hi; tua in khialhna hanga biakna ahi hi. </VERS>
            <VERS vnumber="10"> Tua ciangin amah in ngeina kip om bangin meihal biak nadingin a khat pia ding hi; siampipa in a gamtatnasa a khialhna hangin kilemna bawlsak ding hi; amah kimaisak ding hi.</VERS>
            <VERS vnumber="11"> “Ahih hangin amah in vakhu nih ahi a, kawl vakhu no nih ahi zongin a piak zawh kei leh, amah in a gamtatnasa khialhna hangin a biakna-in an nel seu khat sehsawm suah sehkhat khialhna hanga biak nadingin paipih ding hi; tua in khialhna hanga biakna ahih manin amah in tua tungah sathau sawh loin, paknamtui zong hel lo ding hi. </VERS>
            <VERS vnumber="12"> Amah in siampipa kiangah paipih ding a, siampipa in phawkna-in khut dim khat la-in Topa tungah mei tawh kihal biakna, biakna tau tungah hal ding hi; tua in khialhna hanga biakna ahi hi. </VERS>
            <VERS vnumber="13"> Tua bangin siampipa in hihte khatpeuh peuh a gamtatnasa a khialhna hangin kilemna bawlsak ding hi; amah kimaisak ding hi. An tawh biakna-a mah bangin a om lai teng siampipa’ ading ahi hi,” a ci hi.</VERS>
            <VERS vnumber="14"> Topa in Moses kiangah, </VERS>
            <VERS vnumber="15"> “Mi khatpeuh in theih lohna hangin thu palsatin Topa’ na a siangtho khatpeuh peuhah a khialh leh, a mawhna hanga biakna-in tuuhon sung panin a sitbang lo tuutal khat, biakinn shekel tawh kizui-in ngun shekel-in nangmah in a man sehin, amah in Topa’ kiangah paipih ding hi; tua in mawhna biakna ahi hi. </VERS>
            <VERS vnumber="16"> Amah in a siangtho na a hih khialhna-ah lohkikna zong bawl ding a, sehnga suah sehkhat gawm behin siampipa tungah pia ding hi; siampipa in mawhna hanga biakna tuutal tawh ama adingin kilemna bawlsak ding hi; amah kimaisak ding hi.</VERS>
            <VERS vnumber="17"> “Mi khatpeuh peuh in hih lo ding ci-in Topa’ thupiakte khatpeuh peuh hihin a khialh leh, a theih lohna hang hita leh zong, amah a mawh hi veve-in ama mawhna mah pua ding hi. </VERS>
            <VERS vnumber="18"> Tuuhon lak panin a sitbang lo tuutal khat, mawhna hanga biakna man zah ding nangmah in seh in la, amah in siampipa kiangah paipih ding hi; theih lohna hanga ama gamtatnasa khialhna hangin siampipa in ama ading kilemna bawlsak ding hi; amah kimaisak ding hi. </VERS>
            <VERS vnumber="19"> Tua in mawhna hanga biakna ahi hi; amah in Topa’ mai-ah a mawh ahi hi,” a ci hi.</VERS>
        </CHAPTER>
        <CHAPTER cnumber="6">
            <VERS vnumber="1"> Topa in Moses kiangah, </VERS>
            <VERS vnumber="2"> “Mi khatpeuh khialin, Topa’ thu palsatin na kepsakna thu-ah ahi zongin khapna nate thu ah ahi zongin a vengpa khemin, ahih kei leh a na sutin, a vengpa nenniamin, </VERS>
            <VERS vnumber="3"> tua ahih kei leh a mang na khat mu-in tua thu-ah zuau-in, a man loin kiciam a– mite a khialh theih ngei na khatpeuh peuh ah </VERS>
            <VERS vnumber="4"> mi khat khialin a mawh ciangin amah in a suhte hita leh, a nenniamna tawh a ngahte hita leh, amah a kikemsak na hita leh, a mang na a muh hita leh, </VERS>
            <VERS vnumber="5"> a man loin a kiciamnasa na khatpeuh peuh hita leh loh ding hi; amah in a cingin lohin sehnga suah sehkhat piak beh ding a, a mawhna hanga biakna piak beh ding a, a mawhna hanga biakna a piak ni-in a neipa tungah pia ding hi. </VERS>
            <VERS vnumber="6"> Tua ciangin amah in Topa tungah a mawhna hanga biakna tuuhon lak panin a sitbang lo tuutal khat, mawhna hanga biakna man ding nangma seh zah siampipa kiangah paipih ding hi. </VERS>
            <VERS vnumber="7"> Siampipa in Topa mai-ah ama ading kilemna bawlsak ding a, mi khat a mawh theih ngeina khatpeuh peuhte ah amah kimaisak ding hi,” a ci hi.</VERS>
            <VERS vnumber="8"> Topa in Moses kiangah, </VERS>
            <VERS vnumber="9"> “Aaron leh a tapate thu pia in la, hih bangin ci in: Hihte in meihal biaknate ngeina ahi hi. Meihal biakna in biakna tau tunga meikhuk tungah zingsang mateng zan tawntung om ding a, tua tungah biakna tau, mei kikuangsak den ding hi. </VERS>
            <VERS vnumber="10"> Siampipa in a saihadial puan silhin, pum tungah a saihadial pheituam tengin, biakna tau tungah meihal biakna mei in a kattum vutte la-in biakna tau pangah koih ding hi. </VERS>
            <VERS vnumber="11"> Tua ciangin amah in a puante suahin puan dang silh ding a, gialphual pua lam a siangtho mun khatah vutte puakhia ding hi. </VERS>
            <VERS vnumber="12"> Biakna tau tunga mei kikuangsak den ding hi; kimitsak lo ding hi; siampipa in zingsang simin a tungah sing cihin, meihal biakna a ngeina bangin a tungah koihin, thunuam-a biakna thau a tungah hal ding hi. </VERS>
            <VERS vnumber="13"> Biakna tau tungah mei kikuangsak tawntung ding hi; kimitsak lo ding hi.</VERS>
            <VERS vnumber="14"> “Tua ciangin hihte in an tawh biakna ngeinate ahi hi. Aaron’ suante in biakna tau mai, Topa’ mai-ah pia ding uh hi. </VERS>
            <VERS vnumber="15"> Siampipa in, an tawh biakna tungah a om an tawh biakna annel khut dim khat, a sathau leh a paknamtui khempeuh tawh la-in, Topa’ adingin a gim namtui, phawkna-in biakna tau tungah hal ding hi. </VERS>
            <VERS vnumber="16"> Aaron leh a tapate in a om lai teng ne ding uh hi; a siangtho mun khatah silngo sawh loh kine ding hi; kikhopna buk tual ah ne ding uh hi. </VERS>
            <VERS vnumber="17"> Tua pen silngo sawh-a ki-em hilo ding hi. Meihal biakna hong kipiakna sung panin amau’ tanh dingin ka piaksa ahi hi; tua in khialhna hanga biakna leh mawhna hanga biakna bangin a siangthopen na ahi hi. </VERS>
            <VERS vnumber="18"> Na khang tawntung uh adingin thu hong kipiak mah bangin, Topa tungah meihal biakna a kipiakna panin Aaron’ suante lakah pasal peuhmah in tuate ne thei ding hi; tuate a lawng peuhmah a siangtho suak ding hi,” a ci hi.</VERS>
            <VERS vnumber="19"> Topa in Moses kiangah, </VERS>
            <VERS vnumber="20"> “Hih in amah sathau a kinilh ni-in Aaron leh a suante in Topa tungah a piak ding biakna ahi hi; an tawh biakna ngeina bangin annel seu khat sehsawm suah sehkhat, a lang zingsangin a lang nitakin pia ding hi. </VERS>
            <VERS vnumber="21"> Tua pen belpei tung khatah sathau tawh kibawl ding hi; an tawh biakna mah bangin lim takin helsa leh balnensa-in na paipih ding a, Topa ading a gim namtui dingin na pia ding hi. </VERS>
            <VERS vnumber="22"> Aaron’ suante sung panin amah a laih dingin sathau a kinilh siampipa in, a tawntung dingin thu a kipiaksa mah bangin Topa tungah pia ding hi; a vekpi-in kihal ding hi. </VERS>
            <VERS vnumber="23"> Siampipa in an tawh a biakna peuhmah a vekpi-in kihal ding hi; kine lo ding hi,” a ci hi.</VERS>
            <VERS vnumber="24"> Topa in Moses kiangah, </VERS>
            <VERS vnumber="25"> “Aaron leh a tapate tungah hih bangin gen in: Hih in khialhna hanga biakna ngeina ahi hi. Meihal biakna a kigawhna mun Topa mai-ah khialhna hanga biakna kigo ding hi; tua in a siangthopen ahi hi. </VERS>
            <VERS vnumber="26"> Khialhna hanga biakna a pia siampipa in ne ding hi; kikhopna buktual sung a siangtho mun khatah kine ding hi. </VERS>
            <VERS vnumber="27"> A sa a lawng peuhmah a siangtho suak ding hi; puan tungah a si a kitheh khak ciangin, a siangtho mun khatah tua si a kitheh kha pen na sawp ding hi. </VERS>
            <VERS vnumber="28"> Tua ciangin a kihuanna leibeel kisukham ding hi; ahih hangin tau beel tawh a kihuan ahih leh a beel kikiatin tui sungah kisawp siang sitset ding hi. </VERS>
            <VERS vnumber="29"> Siampite lak panin pasal peuhmah in ne thei ding uh hi; tua in a siangthopen ahi hi. </VERS>
            <VERS vnumber="30"> Ahih hangin siangtho munah kilemna bawl nadingin kikhopna buk sungah a kipaipih si a kilak khiatna khialhna hanga biakna sa kine lo ding hi: tua pen mei tawh kihal ding hi.</VERS>
        </CHAPTER>
        <CHAPTER cnumber="7">
            <VERS vnumber="1"> “Hih in mawhna hanga biakna ngeina ahi hi. A siangthopen ahi hi; </VERS>
            <VERS vnumber="2"> amaute in meihal biakna a gawhna mun uhah mawhna hanga biakna go ding uh a, biakna tau tung kimkotah a si kitheh ding hi. </VERS>
            <VERS vnumber="3"> Tua ciangin a thau khempeuh a mei thau, a gilpi tuam a thau, </VERS>
            <VERS vnumber="4"> a kawnga om a kal nihte a thau tawh, a kalte tawh a lakkhiat khop ding ahi a sintuamte kipia ding hi: </VERS>
            <VERS vnumber="5"> Topa tungah meihal biakna-in siampipa in biakna tau tungah hal ding hi; tua in mawhna hanga biakna ahi hi. </VERS>
            <VERS vnumber="6"> Siampite lakah pasal peuhmah in ne thei ding hi; a siangtho mun khatah kine ding hi; tua in a siangthopen ahi hi. </VERS>
            <VERS vnumber="7"> Mawhna hanga biakna in khialhna hanga biakna tawh kibang a, tuate ading a ngeina a kibang ahi hi; kilemna a bawlsak siampipa in tua biakna sa ngah ding hi. </VERS>
            <VERS vnumber="8"> Mi khatpeuh’ meihal biakna a piaksak siampipa in ama piaksak tua meihal biakna sa a vun ngah ding hi. </VERS>
            <VERS vnumber="9"> Meibung sunga a ki-em an tawh biakna peuhmah leh sikbel dai ahi a, belpei tung ahi zongin a kibawl khempeuhte a pia siampipa in ngah ding hi. </VERS>
            <VERS vnumber="10"> An tawh biakna khempeuh, sathau a kihel hita leh a kihel lo hita leh, Aaron’ suan khempeuh in a kikim-in hawm ding uh hi.</VERS>
            <VERS vnumber="11"> “Hih in, mi khatpeuh in Topa tungah a piak theih ding thunuam-a biakna ngeina ahi hi. </VERS>
            <VERS vnumber="12"> Amah in lungdam kohna-in a piak leh, silngo sawh loh sathau tawh a kihel moh, silngo sawhloh mohpheng sathau tawh a kizut, an nel moh sathau lim tak-a kihelte lungdam biakna tawh piakhawm ding hi. </VERS>
            <VERS vnumber="13"> Amah in lungdamkoh nadingin thunuam-a ama biakpiakna tawh silngo kisawh anlum mohte ama biakna-in paipih khawm ding hi. </VERS>
            <VERS vnumber="14"> Amah in Topa biak nadingin tua biakna sung panin moh khat ciat pia ding hi; thunuam-a biakna si a theh siampipa in tua moh ngah ding hi. </VERS>
            <VERS vnumber="15"> Lungdam kohna-in thunuam-a ama biakpiakna a sa pen a piak ni-in kine ding hi; amah in a zingsang dong bangmah sit lo ding hi. </VERS>
            <VERS vnumber="16"> Ahih hangin ama biakna piakna in thuciamna biakpiakna ahi a, ut thu-a biakpiakna ahi zongin ahih leh, amah in a biakpiakna a piak ni-in kine ding a, a om lai teng a zing ciangin kine ding hi; </VERS>
            <VERS vnumber="17"> ahih hangin a nithum ni-in biakpiakna sa a om lai teng mei tawh kihal ding hi. </VERS>
            <VERS vnumber="18"> A ni thum ni-in thunuam-a ama biakpiakna sa khatpeuh peuh a kinek leh, tua biakpiakna a piapa kisang lo ding a, tua pen ama’ aa-in zong kiciamteh lo ding hi; tua in a kihhuai hi ding a, a nepa in ama mawhna pua ding hi.</VERS>
            <VERS vnumber="19"> “A nin na khatpeuh peuh tawh a kisawh kha sa kine lo ding hi; mei tawh kihal ding hi; a siang mi khempeuh in a sa ne thei ding uh a, </VERS>
            <VERS vnumber="20"> ahih hangin ama tungah nitna om napi-in thunuam-a Topa tungah biakpiakna sa a nepa ama mite lak panin kihawlkhia ding hi. </VERS>
            <VERS vnumber="21"> Mi khat in a nin na khat, mihing’ nitna hita leh ganhing nin khat hita leh a kihhuai a nin khatpeuh peuh hita leh lawng a, tua khit ciangin thunuam-a Topa tungah biakpiakna sa a nek leh, ama mite lak panin tua mipa kihawlkhia ding hi,” a ci hi.</VERS>
            <VERS vnumber="22"> Topa in Moses kiangah, </VERS>
            <VERS vnumber="23"> “Israel mite tungah hih bangin gen in: Note in bawngtal ahi a, tuu ahi a, keel ahi zongin a thau na ne kei ding uh hi. </VERS>
            <VERS vnumber="24"> A mawk sih ganhing thau leh gamsate in a balgawp ganhing thaute na dangin kizang thei ding a, ahih hangin bangbang hita leh na ne kei ding uh hi. </VERS>
            <VERS vnumber="25"> Bang hang hiam cih leh Topa tungah mei tawh kihal biakna ganhing thau a ne mi peuhmah ama mite lak panin kihawlkhia ding hi. </VERS>
            <VERS vnumber="26"> Tua tham loin note in na ten’na uh mun khatpeuh peuh ah vasa namte’ aa hita leh ganhingte’ aa hita leh a sisan peuhmah na ne kei ding uh hi. </VERS>
            <VERS vnumber="27"> Sisan khatpeuh peuh a ne mi peuhmah ama mite lak panin kihawlkhia ding hi,” a ci hi.</VERS>
            <VERS vnumber="28"> Topa in Moses kiangah, </VERS>
            <VERS vnumber="29"> “Israel mite tungah hih bangin gen in: Topa tungah thunuam-a ama biakpiakna a piapa in Topa kiangah ama biakna paipih ding hi; thunuam-a ama biakpiakna panin </VERS>
            <VERS vnumber="30"> amah in meihal biakna Topa tungah a khut-in paipih ding hi; Topa’ mai-ah veii-a biak nadingin a iik a kiveii theih nadingin amah in athau a iik tawh paipih ding hi. </VERS>
            <VERS vnumber="31"> Siampipa in biakna tau tungah a thau hal ding a, ahih hangin a iik pen Aaron leh a suante ading hi ding hi. </VERS>
            <VERS vnumber="32"> Thunuam-a biakpiakna panin biakna-in siampipa tungah a taklam phei na pia ding uh hi; </VERS>
            <VERS vnumber="33"> Aaron’ suante sung panin thunuam-a biakna sisan leh athau a piapa in a taklam phei ngah ding hi. </VERS>
            <VERS vnumber="34"> Bang hang hiam cih leh a kiveii a iik leh a kipia a phei pen keimah in Israel mite tung, thunuam-a, amau’ biakpiakna sung panin lakhia-in, Israel mite tung panin a tawntungin a ngah dingun siampi Aaron leh a suante tungah ka pia khin zo hi. </VERS>
            <VERS vnumber="35"> Hih in, Topa’ siampi nasem dingin amaute a kipiak ni-in, Topa tungah meihal biakna sung panin amau tungah a kipia, Aaron leh a suante’ tanh ahi hi; </VERS>
            <VERS vnumber="36"> Israel mite in amaute tungah a piak nadingin amaute sathau a kinilh ni-in Topa in hih thu pia hi; tua in a khang tawntungun amau’ ngeina kip ahi hi,” a ci hi.</VERS>
            <VERS vnumber="37"> 37-38 Hih in, amau biaknate Topa tungah a piak nadingun amah in Israel mite Sinai gam lakah a thu piak ni-in Topa in Sinai Mual tungah Moses a thupiak, meihal biakna, an tawh biakna, khialhna hanga biakna, mawhna hanga biakna, ki-apna leh thunuam-a biakna ngeina ahi hi.
            </VERS>
        </CHAPTER>
        <CHAPTER cnumber="8">
            <VERS vnumber="1"> Topa in Moses kiangah, </VERS>
            <VERS vnumber="2"> “Aaron leh amah tawh a om a tapate, a puante, a nilh sathau, khialhna hanga biakna a bawngtal, a tuutal nihte leh silngo sawhloh anlum lawh la in; </VERS>
            <VERS vnumber="3"> kikhopna buk kongah Israel mihonte khempeuh khawm in,” a ci hi. </VERS>
            <VERS vnumber="4"> Topa in amah a thupiak bangin Moses in hih hi; kikhopna buk kongah mihonte kikhawm hi.</VERS>
            <VERS vnumber="5"> Moses in mihonte kiangah, “Hih in Topa in hih dinga a thupiak na ahi hi,” a ci hi. </VERS>
            <VERS vnumber="6"> Moses in Aaron leh a tapate paipihin tui tawh amaute a sil hi. </VERS>
            <VERS vnumber="7"> Amah in a puantungsilh amah silhsak a, a kawnggak tawh gakin, a puantualpi silh sak a, a siampi puan silh sakin, siampi puan’ khau, hoih taka a kigan tawh gak a, tua tawh ama tungah khih hi. </VERS>
            <VERS vnumber="8"> Amah in ama tungah a awmdal bulhin, a awmdal sungah Urim leh Thummim koih hi. </VERS>
            <VERS vnumber="9"> Amah in ama lu tungah a dialpi koihin, a dialpi tung a mai lamah, Topa in Moses a thupiak bangin amah in kham peek, a siangtho kumpi lukhu koih hi.</VERS>
            <VERS vnumber="10"> Tua ciangin Moses in nilh sathau la-in, biakbuk leh a sunga om khempeuh nuhin tuate a ap hi. </VERS>
            <VERS vnumber="11"> Amah in biakna tau tungah tuate kimkhat sagih vei thehin, biakna tau leh a nazat khempeuh leh kuang leh a ngaknate, ap dingin sathau nuh hi. </VERS>
            <VERS vnumber="12"> Amah in nilh sathau kimkhat Aaron’ lu tungah sung a, ap dingin amah sathau nilh hi. </VERS>
            <VERS vnumber="13"> Topa in Moses a thupiak bangin, Moses in Aaron’ tapate paipihin, puantungsilhte silh sakin, kawnggakte tawh amaute gakin, amau’ tungah lukhute khih hi.</VERS>
            <VERS vnumber="14"> Tua ciangin amah in khialhna hanga biakna bawngtal paipih hi; Aaron leh a tapate in khialhna hanga biakna bawngtal’ lu tungah amau’ khut nga uh hi. </VERS>
            <VERS vnumber="15"> Kilemna bawl nadingin Moses in goin, a si la-in a kiim-a biakna tau kite a khutme tawh nuhin, biakna tau siangtho sakin, biakna tau bulah a site sung khia-in, ap hi. </VERS>
            <VERS vnumber="16"> Amah in a sungkuate tunga om a thau khempeuh leh a sintuamte leh a kal nihte a thau tawh la-in, Moses in biakna tau tungah tuate hal hi. </VERS>
            <VERS vnumber="17"> Ahih hangin, Topa in Moses a thupiak bangin a bawngtal leh a vun, a sa leh a ek, amah in giahphual pua lamah mei tawh hal hi.</VERS>
            <VERS vnumber="18"> Tua ciangin amah in meihal biakna tuutal pia hi; Aaron leh a tapate in tuutal lu tungah amau’ khut nga uh hi. </VERS>
            <VERS vnumber="19"> Moses in goin, biakna tau tung kimkotah a si theh hi. </VERS>
            <VERS vnumber="20"> Tuutal a kisem nen ciangin, Moses in a lu leh a ki-at nente leh a thau hal hi. </VERS>
            <VERS vnumber="21"> Topa in Moses a thupiak bangin, a sungkuate leh a khete tui tawh a kisawp khit ciangin, Topa tungah mei tawh kihal biakna a gim namtui, meihal biakna-in Moses in biakna tau tungah tuutal buppi hal hi.</VERS>
            <VERS vnumber="22"> Tua ciangin amah in a tuutal dang, kipsakna tuutal pia hi; Aaron leh a tapate in tuutal lu tungah amau khut nga uh hi. </VERS>
            <VERS vnumber="23"> Moses in goin a si tawmkhat la-in Aaron’ taklam bilteep leh a taklam khutpi leh a taklam khepi nuh hi. </VERS>
            <VERS vnumber="24"> Aaron tapate hong kipaipihin, Moses in amau’ taklam bil teepte leh amau’ taklam khutpite leh amau’ taklam khepite a si tawmkhat nuh hi; Moses in biakna tau tung kimkotah a si theh hi. </VERS>
            <VERS vnumber="25"> Tua ciangin amah in a thau, a mei thau leh a sungkuate tunga om a thau khempeuh leh a sintuamte, a kal nihte leh a thau, leh a taklam phei la hi; </VERS>
            <VERS vnumber="26"> Topa mai-ah a om silngo sawhloh anlum lawh sung panin amah in silngo sawhloh moh khat leh sathau sawh anlum moh khat leh moh pheng khat la-in, a thau tung leh a taklam phei tungah tuate koih hi. </VERS>
            <VERS vnumber="27"> Amah in hihte khempeuh Aaron’ khut sung leh ama tapate’ khut sungah koihin, veii-a biakna-in Topa mai-ah tuate veii hi. </VERS>
            <VERS vnumber="28"> Tua ciangin Moses in amaute’ khut sung panin tuate la-in, Topa tungah meihal biakpiakna, a gim namtui, kipsakna biakna-in biakna tau tungah meihal biakna tawh tuate hal hi. </VERS>
            <VERS vnumber="29"> Moses in a iik la-in veii a, biakna-in Topa mai-ah veii hi; Topa in Moses a thupiak bangin tua in kipsakna tuutal panin Moses tanh ahi hi.</VERS>
            <VERS vnumber="30"> Tua ciangin Moses in nilh sathau kimkhat leh biakna tau tunga om a si la-in, Aaron leh ama puante tung, leh ama tapate tung leh ama tapate puante tungah zong theh hi; tua ahih ciangin amah in Aaron leh ama puante leh ama tapate leh ama tapate’ puante amah tawh ap khawm hi.</VERS>
            <VERS vnumber="31"> Moses in Aaron leh a tapate’ kiangah, “Keimah in thu pia-in, ‘Aaron leh a tapate in ne ding uh hi,’ ka cih mah bangin, kikhopna buk kongah a sa huan un la, tua lai munah tua sa leh kipsakna biakna lawh sungah a om anlum ne un; </VERS>
            <VERS vnumber="32"> a sa leh anlum a om laite mei tawh na hal ding uh hi. </VERS>
            <VERS vnumber="33"> Note hong kikipsak nading ni sagih bei ding ahih manin, note hong kikipsakna ni a cin’ mateng, kikhopna buk kong pua-ah ni sagih sung na paikhia kei ding uh hi. </VERS>
            <VERS vnumber="34"> Tu ni-a a kibawl bangin, note adingin kilemna bawl nadingin Topa in thupia khin hi. </VERS>
            <VERS vnumber="35"> Kikhopna buk kongah ni sagih sung sun leh zan na om ding uh a, Topa’ hong sawlte na hih ding uh hi; tua hi kei leh note na si ding uh hi; bang hang hiam cih leh tua bang dingin keima tungah thu hong kipia hi,” a ci hi. </VERS>
            <VERS vnumber="36"> Aaron leh a tapate in Topa in Moses tung tawnin a thupiaknate khempeuh hih uh hi.</VERS>
        </CHAPTER>
        <CHAPTER cnumber="9">
            <VERS vnumber="1">A ni giat ni-in Moses in Aaron leh a tapate leh Israel upate sam hi; </VERS>
            <VERS vnumber="2"> amah in Aaron kiangah, “Khialhna hanga biak nadingin bawng pano khat leh meihal biak nadingin tuutal khat, a nih tuakin a sitbang lo, la in la, Topa’ mai-ah tuate pia in. </VERS>
            <VERS vnumber="3"> Israel mite kiangah, ‘Khialhna hanga biak nadingin keel apa khat, leh meihal biak nadingin bawngno khat leh tuuno khat, a nih tuakin kum khat pha-in a sitbang lo, </VERS>
            <VERS vnumber="4"> leh thunuam-a biakna-in Topa’ mai-ah piak dingin bawngtal khat leh tuutal khat leh, sathau tawh a kibawl an tawh biakna la in; bang hang hiam cih leh tu ni-in note tungah Topa hong kilang ding hi,’ ci in,” a ci hi. </VERS>
            <VERS vnumber="5"> Amaute in kikhopna buk mai-ah Moses thupiak teng hong paipih uh hi; mihonpite khempeuh a nai-ah hong pai-in Topa mai-ah ding uh hi. </VERS>
            <VERS vnumber="6"> Moses in, “Note hih dinga Topa’ hong thupiak ahi hi; Topa’ minthan’na note tungah hong kilang ding hi,” a ci hi. </VERS>
            <VERS vnumber="7"> Tua ciangin Moses in Aaron kiangah, “Topa thupiaksa bangin biakna tau nai-ah pai-in khialhna hanga biakna leh meihal biakna pia in la, nangma ading leh mite’ adingin kilemna bawl in; mite’ biakna paipih in la, amaute adingin kilemna bawlsak in,” a ci hi.
            </VERS>
            <VERS vnumber="8"> Tua ahih ciangin Aaron in biakna tau naihin ama’ aa mahmah ding ahi khialhna hanga biakna bawngno go hi. </VERS>
            <VERS vnumber="9"> Aaron’ tapate in ama tungah a sisan pia uh a, amah in a sisan sungah a khutme diahin biakna tau kite nuh a, biakna tau bulah a sisan sung khia hi; </VERS>
            <VERS vnumber="10"> ahih hangin, Topa in Moses a thupiak bangin khialhna hanga biakna panin a thau leh a kalte leh a sintuamte biakna tau tungah amah in hal hi. </VERS>
            <VERS vnumber="11"> A sa leh a vunte amah in giahphual pua lamah mei tawh hal hi.
            </VERS>
            <VERS vnumber="12"> Amah in meihal biakna go hi; Aaron’ tapate in ama tungah a si pia uh a, amah in biakna tau tung kimkotah theh hi. </VERS>
            <VERS vnumber="13"> Amaute in meihal biakna ama tungah a nen nenin a lutang tawh pia uh hi; amah in biakna tau tungah tuate hal hi. </VERS>
            <VERS vnumber="14"> Amah in a sungkuate leh a khete sawp a, biakna tau tungah meihal biakna tawh tuate halkhawm hi.
            </VERS>
            <VERS vnumber="15"> Tua ciangin a masa a, khialhna hanga biakna mah bangin amah in mite’ biakna pia-in, mite’ ading ahi khialhna hanga biakna keel la-in go a, khialhna hanga biakna dingin pia hi. </VERS>
            <VERS vnumber="16"> Amah in meihal biakna paipihin ngeina kip omsa bangin pia hi. </VERS>
            <VERS vnumber="17"> Amah in zingsang meihal biakna banah an tawh biakna paipihin, tua sung panin a khut dim la-in, biakna tau tungah hal hi.
            </VERS>
            <VERS vnumber="18"> Moses’ thupiak bangin amah in mite adingin thunuam-a biakna bawngtal leh tuutal zong go hi; Aaron’ tapate in ama kiangah a sisan paipih uh a, amah in biakna tau tung kimkotah theh a, </VERS>
            <VERS vnumber="19"> bawngtal leh tuutal thau, leh a mei thau, leh a gilpi tuam, leh a kalte, leh a sintuamte </VERS>
            <VERS vnumber="20"> leh a thau, amaute in a iikte tungah koihin, amah in biakna tau tungah a thau hal-in, </VERS>
            <VERS vnumber="21"> ahih hangin Aaron in a iikte leh a taklam pheite Topa’ mai-ah veii-a biakna in veii hi.
            </VERS>
            <VERS vnumber="22"> Tua ciangin Aaron in mite’ lamah a khutte lamto-in amaute thupha pia hi; tua ciangin khialhna hanga biakna leh meihal biakna leh thunuam-a biakna a piakna panin amah hong pai suk hi. </VERS>
            <VERS vnumber="23"> Moses leh Aaron kikhopna buk sungah pai uh hi; amaute hong paikhiat ciangun amaute in mite thupha pia-in, mi khempeuh tungah Topa’ minthan’na kilang hi. </VERS>
            <VERS vnumber="24"> Topa mai panin mei hong piang khia-a meihal biakna leh biakna tau tunga om sathau kang hi; mi khempeuh in a muh uh ciangin, amaute awng uh a, lei maingatin puksuk uh hi.
            </VERS>
        </CHAPTER>
        <CHAPTER cnumber="10">
            <VERS vnumber="1"> Tu-in Aaron’ tapate Nadab leh Abihu in amau’ paknamtui beel tuak la-in, tua sungah mei koih uh a, a tungah paknamtui koihin, amah in amaute’ tungah tua banga thu a piak ngei loh a siangtho mei Topa’ mai-ah pia uh hi. </VERS>
            <VERS vnumber="2"> Topa’ omna mun panin mei hong pai khia-in amaute kang a, Topa mai-ah a si uh hi. </VERS>
            <VERS vnumber="3"> Tua ciangin Moses in Aaron’ kiangah, “Topa in ‘Ka kiang nai-a a omte kiangah keimah a siangthoin ka kilak ding a, mite khempeuh mai-ah keimah hong kiminthangsak ding hi,’ a ci hi,” ci-in a gen hi. Aaron pau loin om hi.
            </VERS>
            <VERS vnumber="4"> Moses in Aaron’ pa’ sanggampa Uzziel tapate Mishael leh Elzafan sam a, amaute kiangah, “Hong pai un la, biakinn mai panin giahphual pua lamah na sanggamte uh puakhia un,” a ci hi. </VERS>
            <VERS vnumber="5"> Tua ahih ciangin amaute in hong nai-in, Moses’ cihsa bangin giahphual pua lamah amau’ puantungsilh mah uh tawh amaute puakhia uh hi.
            </VERS>
            <VERS vnumber="6"> Moses in Aaron leh a tapate Eleazar leh Ithamar kiangah, “Na lu uh a, na sam uh phiahsak kei un la, na puante uh balkeek kei un, na hih uh leh note si-in, mihonte khempeuh tungah Topa’ hehna hong tung ding hi; ahih hangin na sanggamte uh, Israel innkuan buppi pen, Topa’ tawhkuangsa mei katna hangin thuum thei ding uh hi. </VERS>
            <VERS vnumber="7"> Kikhopna buk kong panin a pua lamah paikhia kei un, na pai uh leh na si ding uh hi; bang hang hiam cih leh Topa’ nilh sathau note tungah om hi,” a ci hi. Moses’ gen bangin amaute gamta uh hi.
            </VERS>
            <VERS vnumber="8"> Topa in Aaron kiangah, </VERS>
            <VERS vnumber="9"> “Nang hita leh na tapate hita leh kikhopna bukah na pai uh ciangin leenggahzu hita leh kham theih zu hita leh dawn kei un, na dawn uh leh na si ding uh hi; tua in na suan na khakte tungah khang tawntungin ngeina kip khat hi ding hi. </VERS>
            <VERS vnumber="10"> Note in a siangtho leh a mawkmawk, leh a nin leh a siang a khen ding na hi uh hi; </VERS>
            <VERS vnumber="11"> Topa in Moses’ tung tawnin amaute tunga a gensa thukhamte khempeuh note in Israel mite a hilh ding na hi uh hi,” a ci hi.
            </VERS>
            <VERS vnumber="12"> Moses in Aaron leh a om lai a tapate Eleazar leh Ithamar kiangah, “Topa tungah meihal biakna sung panin a val lai ahi an tawh biakna la un la, tua in a siangthopen ahih manin silngo sawhlohin biakna tau gei-ah ne un; </VERS>
            <VERS vnumber="13"> tua in Topa tungah meihal biaknate lak panin nang leh na tapate’ kaih ding ahih manin a siangtho mun khatah na ne ding uh hi; tua bang ding mahin kei tungah thu hong kipia hi. </VERS>
            <VERS vnumber="14"> Ahih hangin a kiveii a iik leh a kipia a pheite pen nang leh na tapate leh na tanute in a siangtho mun khatpeuhah na ne ding uh hi; bang hang hiam cih leh tuate pen Israel mite in thunuam-a a biakpiakna panun nang leh na tapate’ kaih dinga hong kipia ahi hi. </VERS>
            <VERS vnumber="15"> Topa in a thupiaksa bangin kipia a phei leh a kiveii a iikte ahih leh Topa’ mai-ah veii-a biakna-in veii dingin amaute in meihal biakna sathau tawh hong paipih ding uh a, tua in nang leh na tapate in a tawntungin na kaih ding uh ahi hi,” a ci hi.
            </VERS>
            <VERS vnumber="16"> Tu-in Moses in khialhna hanga biakna keel tawh kisai lim takin kan a, en un, na kihal mawk hi. Aaron’ tapate a om lai Eleazar leh Ithamar tungah amah heh a, </VERS>
            <VERS vnumber="17"> “Note in mihonte’ adingin Topa mai-ah kilemna bawlin, amau’ mawhna a pua dingin note tungah hong kipiasa a siangtho sa pen khialhna hang a biakna hi napi, bang hangin biakinn ah ne lo na hi uh hiam? </VERS>
            <VERS vnumber="18"> En un, biakinn sungah a sisan kipaipih lo hi. Ka thupiaksa bangin note in biakinn sungah na nek ding uh a kilawm ahi hi,” a ci hi. </VERS>
            <VERS vnumber="19"> Aaron in Moses kiangah, “En in, tu ni-in amaute in Topa mai-ah amau’ khialhna hanga biakna leh amau’ meihal biakna pia khin zo uh hi; tua bang hi napi hih bang nate kei tungah hong tung veve hi. Khialhna hanga biakna tu ni-in a ne hi leng, Topa’ muhna ah san’ huai ding ka hi hiam?” a ci hi. </VERS>
            <VERS vnumber="20"> Moses in tua thu a zak ciangin a lungkim hi.
            </VERS>
        </CHAPTER>
        <CHAPTER cnumber="11">
            <VERS vnumber="1"> Topa in Moses leh Aaron’ tungah, </VERS>
            <VERS vnumber="2"> “Israel mite kiangah hih bangin gen un: Hihte in leitunga om ganhing khempeuh lak panin na nek theih ding uh a nungta ganhing ahi hi. </VERS>
            <VERS vnumber="3"> Ganhingte lak panin a khecin a ka, eknel a hai peuhmah na ne thei ding uh hi. </VERS>
            <VERS vnumber="4"> Ahi zongin eknel haite lak pan hita leh khecin kate lak pan hita leh, note in hihte na ne kei ding uh hi; Kalaoh in eknel a hai hangin a khecin ka lo ahih ciangin note’ adingin a nin ahi hi. </VERS>
            <VERS vnumber="5"> Sakikh ganhing in eknel a hai hangin a khecin ka lo ahih ciangin note’ adingin a nin ahi hi. </VERS>
            <VERS vnumber="6"> Bilpi in eknel a hai hangin a khecin ka lo ahih ciangin note’ adingin a nin ahi hi. </VERS>
            <VERS vnumber="7"> Vok pen a khecin a kat hangin eknel hai lo ahih ciangin note’ adingin a nin ahi hi. </VERS>
            <VERS vnumber="8"> Note in tuate’ sa na ne kei ding uh a, a site zong na lawng kei ding uh hi; tuate in note’ adingin a nin ahi hi.
            </VERS>
            <VERS vnumber="9"> “Tua sunga omte sung panin hihte khempeuh na ne thei ding uh hi. Tuipi sung hita leh gun sung hita leh tui sungah a om phe leh lip a neite peuhmah na ne thei ding uh hi. </VERS>
            <VERS vnumber="10"> Ahih hangin tuipi sung, gun sunga om phe leh lip a nei lo, tui sunga a hontat ganhingte leh tui sunga a nungta ganhingte pen note adingin a kihhuai ahi hi. </VERS>
            <VERS vnumber="11"> Tuate pen note adingin a kihhuai hi ding hi; note in tuate’ sa na ne kei ding uh a, a sisate zong na kih ding uh ahi hi. </VERS>
            <VERS vnumber="12"> Tui sunga a omte sung panin phe leh lip a nei lo peuhmah note adingin a kihhuai ahi hi.
            </VERS>
            <VERS vnumber="13"> “Vasate lak panin note in na kih ding uh, a kine lo ding, a kihhuaite in: muvanlai, mupi, luimu, </VERS>
            <VERS vnumber="14"> mu-meika, musan nam khempeuh, </VERS>
            <VERS vnumber="15"> va-ak nam khempeuh, </VERS>
            <VERS vnumber="16"> kalaoh-vasa, pengpelep, vatawt, musi nam khempeuh, </VERS>
            <VERS vnumber="17"> keising tuimu, gun vakang, </VERS>
            <VERS vnumber="18"> gam vatawt, tui vatawt, musane, </VERS>
            <VERS vnumber="19"> gun vapi, gun vazonei nam khempeuh, huihtun leh bak ahi hi.
            </VERS>
            <VERS vnumber="20"> “Khe li tawh a pai, kha a nei ganhing khempeuhte note’ adingin a kihhuai ahi hi. </VERS>
            <VERS vnumber="21"> Ahi zongin khe li tawh a pai kha a nei ganhingte khempeuh lak panin leitungah a tuan nadingun a khepek uh tawh kizom ngaltak tawn a neite na ne thei ding uh hi. </VERS>
            <VERS vnumber="22"> Tuate lak panin na nek theih dingte un: kauphe kitom nam khempeuh, kauphe zol nam khempeuh, khuangbai nam khempeuh, leh kauphe kisau nam khempeuh ahi hi. </VERS>
            <VERS vnumber="23"> Ahih hangin khe li nei-in kha a nei ganhing dangte khempeuh note’ adingin a kihhuai ahi hi. </VERS>
            <VERS vnumber="24"> “Hite tawh note a nin na suak ding uh hi; a sisa a lawng peuhmahte nitak mateng a nin hi ding a, </VERS>
            <VERS vnumber="25"> a sisa themkhat a pua peuhmah in a puan sawpin, nitak mateng a nin hi ding hi. </VERS>
            <VERS vnumber="26"> A khecin a ka ahih hangin eknel a hai lo ganhing peuhmah note adingin a nin ahi hi; tuate a lawng peuhmah a nin hi ding hi. </VERS>
            <VERS vnumber="27"> Khe li tawh a pai ganhingte khempeuh lak panin amau’ khebom tawh a paite khempeuh note adingin a nin ahi hi; tuate a sisa a lawng peuhmahte nitak mateng a nin hi ding a, </VERS>
            <VERS vnumber="28"> a sisa a puapa in a puan sawpin, nitak mateng a nin hi ding hi; tuate note’ adingin a nin ahi hi.
            </VERS>
            <VERS vnumber="29"> “Leitunga a vak a pai thei ganhingte lak panin note’ adingin a ninte in: savokphual, zusa, innhikpi nam khempeuh, </VERS>
            <VERS vnumber="30"> tawlbawkpi, tang, tangteuh, sehnel gam tangteuh leh thankik ahi hi. </VERS>
            <VERS vnumber="31"> A hon tat ganhing khempeuhte’ lak panin hihte in note’ adingin a nin ahi hi; tuate a sih ciangin a lawng peuhmah a nitak mateng a nin hi ding hi. </VERS>
            <VERS vnumber="32"> Tuate a sisa khatpeuh peuh a tukna nate, sing nazat, puan, savun ippi leh na khatpeuh peuh a, kizang beel khatpeuh peuh hita leh a nin hi ding hi; tua na pen tui sungah kidiah ding a, a nitak mateng a nin hi ding hi; tua khit ciangin siang ding hi. </VERS>
            <VERS vnumber="33"> Tuate khatpeuh peuh leibeel khatpeuh peuh sungah a kiat leh, tua sunga om khempeuh a nin hi ding a, note in tua beel na sukham ding uh hi. </VERS>
            <VERS vnumber="34"> Tua lei beel sungah a om a kine thei ding an tungah tua bang tui a tuk leh a nin hi ding hi; tua bang beel sunga om dawn theih ding peuhmah a nin hi ding hi. </VERS>
            <VERS vnumber="35"> Tuate a sisa themkhat a tukna peuhmah a nin hi ding hi; meibung hita leh belpei hita leh kisuzan ding hi; tuate a nin ahi hi; note’ adingin a nin hi ding hi. </VERS>
            <VERS vnumber="36"> Ahi zongin tuinak leh tuibeem ahih leh siang ding hi; ahih hangin a sisate a lawng peuhmah nin ding hi. </VERS>
            <VERS vnumber="37"> Tuate a sisa themkhat a kivawh ding khaici tungah a tuk leh, tua khaici a siang hi; </VERS>
            <VERS vnumber="38"> ahih hangin khaici tui kidiah a, tuate a sisa themkhat tua khaici tungah a tuk leh note’ adingin tua khaici a nin ahi hi.
            </VERS>
            <VERS vnumber="39"> “Note’ nek theih ding ganhing khatpeuh peuh a sih leh, a sisa a lawngpa pen nitak mateng a nin hi ding a, </VERS>
            <VERS vnumber="40"> a sisa a ne pa in ama puante sawpin nitak mateng a nin hi ding hi; a sisa a puapa in zong ama puante sawpin nitak mateng a nin hi ding hi.
            </VERS>
            <VERS vnumber="41"> “Leitungah a hontat ganhing peuhmah a kihhuai ahi hi; tuate kine lo ding hi. </VERS>
            <VERS vnumber="42"> A awmtal peuhmah leh khe li-a a pai peuhmah, ahih kei leh khe tampi a nei, leitungah a pai a hontat ganhing khempeuh, note in na ne kei ding uh hi; bang hang hiam cih leh tuate in a kihhuai ahi hi. </VERS>
            <VERS vnumber="43"> A hontat ganhing khatpeuh peuh tawh nomau mah a kihhuai-in na kibawl tawm kei ding uh hi; tuate tawh nomau na kinin tawmsak kei ding uh hi; na kinit tawmsak uh leh a nin na suak ding uh hi. </VERS>
            <VERS vnumber="44"> Bang hang hiam cih leh keimah in Topa na Pasian uh ka hi hi; tua ahih ciangin note ki-ap un la, kei siangtho ka hih manin note zong siangtho un. Leitunga bokvak a, a hontat ganhing khatpeuh peuh tawh note na kinin tawmsak kei ding uh hi. </VERS>
            <VERS vnumber="45"> Bang hang hiam cih leh note’ Pasian a hi dingin Izipt gam panin note hong paikhiatpihpa in keimah Topa ka hi hi; tua ahih ciangin kei siangtho ka hih manin note na siangtho ding uh hi,” a ci hi.
            </VERS>
            <VERS vnumber="46"> 46-47 Hih in a nin leh a siang a nungta ganhing nek theih ding leh a nungta ganhing nek theih loh ding khen nadingin ganhing leh vasa, tui sunga a pai a nungta ganhing khempeuh leh leitungah a hontat ganhing khempeuh tawh kisai-in ngeina ahi hi.
            </VERS>
        </CHAPTER>
        <CHAPTER cnumber="12">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in: Nupi khat gai-in ta pasal a neih leh ni sagih sung tua nu nin ding hi; a nin neih huna mah bangin amah a nin ding hi. </VERS>
            <VERS vnumber="3"> A ni giat ni-in a naungek vun dawn ki-at ding hi. </VERS>
            <VERS vnumber="4"> Tua ciangin nupi in ama sisan sian’sak ding a kipsakna hangin ni sawmthum leh nithum sung om lai ding hi; amah in a kisian’suahna ni a cin’ mateng a siangtho na khatpeuh peuh lawng loin, biakinn sungah zong tum lo ding hi. </VERS>
            <VERS vnumber="5"> Ahih hangin amah in ta numei a neih leh, ama nin neih huna mah bangin nipi kal nih sung a nin hi ding hi; ama sisan sian’sak ding a kipsakna hangin ni sawmguk leh ni guk sung om lai ding hi.
            </VERS>
            <VERS vnumber="6"> “Amah a kisian’ suahna hun a cin’ ciangin, tapa’ ading hita leh tanu’ ading hita leh, tua nu in kikhopna buk konga siampipa kiangah meihal biak nadingin kum khat a pha tuuno khat, leh khialhna hanga biak nadingin kawl vakhuno khat ahi a, vakhu khat ahi zongin pia ding a, </VERS>
            <VERS vnumber="7"> siampipa in Topa mai-ah pia in, ama adingin kilemna bawlsak ding hi; tua ciangin ama si luan’na panin tua nu a siang hi ding hi. Hih in ta pasal hita leh ta numei hita leh a nei nu’ adingin ngeina ahi hi. </VERS>
            <VERS vnumber="8"> Tua nu in tuuno a piak zawh kei leh vakhu nih ahi a, kawl vakhu no nih ahi zongin paipih ding a, khat in meihal biak nading hi a, adang khat pen khialhna hanga biak nading ahi hi; siampipa in ama adingin kilemna bawlsak ding a, tua nu siang ding hi,” a ci hi.</VERS>
        </CHAPTER>
        <CHAPTER cnumber="13">
            <VERS vnumber="1"> Topa in Moses leh Aaron kiangah, </VERS>
            <VERS vnumber="2"> “Mi khat in ama pumpi vun tungah a bawk ahi a, a meima ahi a, a mel tuampian ahi zongin a neih a, tua pen ama pumpi vun tungah phak natna a suah leh, tuapa pen siampi Aaron kiang ahi a, ama tapate siampi khatpeuh peuh kiangah ahi zongin kipaipih ding a, </VERS>
            <VERS vnumber="3"> siampipa in ama pumpi vun tunga natna mun vel ding hi; a natna munah a om a multe kaang-in ama vun sangin a natna thuk tumzaw-in a kimuh leh, tua in phak natna ahi hi; siampipa in a vel khit ciangin amah a nin hi, ci-in gen ding hi. </VERS>
            <VERS vnumber="4"> Ahih hangin ama pumpi vun sungah a natna mun kaang napi-in, a vun sangin a thuk lozaw bangin omin, tua sungah a multe kaang loin a om leh, siampipa in ni sagih sung cinapa khumcip ding hi; </VERS>
            <VERS vnumber="5"> siampipa in a ni sagih ni-in amah vel ding a, a natna noptuamin a natna in a vun sung lawh lo hi ci-in a muh leh, siampipa in ni sagih sung mah khumcip lai ding hi; </VERS>
            <VERS vnumber="6"> siampipa in a ni sagih ni-in amah vel kik dinga, a natna mun mual-in a vun sung a lawh kei leh, siang hi, ci-in siampipa in gen ding hi; tua pen a meima mawkmawk lel ahi hi; amah in a puante sawpin a siang hi ding hi. </VERS>
            <VERS vnumber="7"> Ahih hangin amah a sian’ nadingin siampipa kiangah a kilah khit ciangin a meima in a vun sung a lawh leh siampipa mai-ah kilak kik ding hi; </VERS>
            <VERS vnumber="8"> siampipa in vel ding a, a meima in a vun sung a lawh leh siampipa in amah in nin hi, ci-in gen ding hi; tua in phak natna ahi hi.
            </VERS>
            <VERS vnumber="9"> “Mi khat in meima a neih ciangin siampipa kiangah kipaipih ding hi; </VERS>
            <VERS vnumber="10"> siampipa in vel ding a, a vun sungah a bawk kaang omin tua in a multe kangsakin a bawk sungah ma thak a om leh, </VERS>
            <VERS vnumber="11"> tua in ama pumpi vun sungah a om luisa phak natna hi a, siampipa in amah a nin hi, ci-in gen ding hi; amah a nin ahih manin khumcip lo ding hi. </VERS>
            <VERS vnumber="12"> Siampipa’ muh theihna ciangah tua natna in a vun phukhamin tua natna in a veipa’ vun khempeuh a lutang panin a khe dongin a lawh khit leh, </VERS>
            <VERS vnumber="13"> siampipa in vel ding a, a natna in ama pumpi khempeuh a lawh khit leh siampipa in tua natna tawh kisai-in amah siang hi, ci-in gen ding hi; a pumpi-in kaang khin hi, amah siang hi. </VERS>
            <VERS vnumber="14"> Ahih hangin ama tungah ma thak a kilat ciangin amah a nin hi ding hi, </VERS>
            <VERS vnumber="15"> Siampipa in a ma thak velin, amah a nin hi, ci-in gen ding hi; bang hang hiam cih leh a ma thak in phak natna ahih manin a nin ahi hi. </VERS>
            <VERS vnumber="16"> Ahih hangin a ma thak pen kikhel kikin a kaang a suah leh, siampipa kiangah pai ding a, </VERS>
            <VERS vnumber="17"> siampipa in amah velin a natna pen a kaang a suah leh, siampipa in natna veipa a siang hi, ci-in gen ding hi; amah a siang ahi hi.
            </VERS>
            <VERS vnumber="18"> “Mi khatpeuh’ pumpi vun sungah a damsa meimatum khat om a, </VERS>
            <VERS vnumber="19"> a meimatum munah a bawk kaang ahi a, a sankang mun ahi zongin a om leh, siampipa kiangah kilak ding hi; ~ </VERS>
            <VERS vnumber="20"> siampipa in vel ding a, tua pen a vun sangin thuk zaw-in a multe a kang a suah leh, siampipa in amah a nin hi, ci-in gen ding hi; tua in phak natna hi a, meimatum sung tawnin hong phukhia ahi hi. </VERS>
            <VERS vnumber="21"> Ahih hangin siampipa in velin, tua tunga a multe kaang loin a vun sangin a thuk zawk kei a, mual-in a om leh, siampipa in ni sagih sung khumcip ding hi; </VERS>
            <VERS vnumber="22"> tua in a vun sung a lawh leh siampipa in amah a nin hi, ci-in gen ding hi; tua in phak natna ahi hi. </VERS>
            <VERS vnumber="23"> Ahih hangin a natna mun pen mun khat bekah omin a kilawh kei leh meimatum pawn ahi hi; siampipa in amah a siang hi, ci-in gen ding hi.
            </VERS>
            <VERS vnumber="24"> “Tua ahih kei leh, pumpi in a vun tungah meikangma khat nei-in tua meikangma a thak mun pen a sankang ahi a, a kaang ahi zongin hong suah leh, </VERS>
            <VERS vnumber="25"> siampipa in vel ding hi; tua mun-a om a multe kang-in a vun sangin a natna a thuk zawk leh, tua in phak natna ahi hi; tua pen meikangma tawnin hong phukhia hi a, siampipa in amah in nin hi, ci-in gen ding hi; tua in phak natna ahi hi. </VERS>
            <VERS vnumber="26"> Ahih hangin siampipa in velin, tua mun a multe kaang loin a vun sangin a thuk zawk kei a, mual-in a om leh, siampipa in ni sagih sung khumcip ding hi; </VERS>
            <VERS vnumber="27"> siampipa in a ni sagih ni-in amah vel ding hi; tua in a vun sung a lawh leh siampipa in amah a nin hi, ci-in gen ding hi; tua in phak natna ahi hi. </VERS>
            <VERS vnumber="28"> Ahih hangin a natna mun pen mun khat bekah omin a vun sung lawh loin mual-in a om leh, tua in meikangma pan-a bawk hi a, siampipa in amah siang hi, ci-in gen ding hi; bang hang hiam cih leh tua in meikangma pawn ahi hi.
            </VERS>
            <VERS vnumber="29"> “Pasal ahi a, numei ahi zongin a lutang tung ahih kei leh a kha-ah natna khatpeuh a neih ciangin, </VERS>
            <VERS vnumber="30"> siampipa in tua natna vel ding hi; tua natna pen a vun sangin thukzaw-in a kimuh a, a sunga a multe eng-in a mal a neu leh, siampipa in amah a nin hi, ci-in gen ding hi; tua in cithak ahi, lu-phak ahih kei leh kha-phak natna ahi hi. </VERS>
            <VERS vnumber="31"> Siampipa in cithak natna velin, a vun sangin thukzaw lo bangin kimu in tua sungah mul vom a om kei leh, siampipa in ni sagih sung cithak natna tawh tuapa khumcip ding a, </VERS>
            <VERS vnumber="32"> a ni sagih ni-in siampipa in a natna vel ding hi; a cithak kilawh loin, a sungah mul eng om loin, a cithak pen a vun sangin thuk zaw-in a kimuh leh, </VERS>
            <VERS vnumber="33"> tua ciangin amah leh amah a mul kikiat dinga, ahih hangin a cithak san kiat lo ding hi; siampipa in adang ni sagih sung mah cithak natna tawh tuapa khum ding hi; </VERS>
            <VERS vnumber="34"> a ni sagih ni-in siampipa in a cithak vel ding a, a cithak in a vun sung lawh loin, a vun sangin a thukzaw loin a kimuh leh, siampipa in amah a siang hi, ci-in gen ding hi; amah in ama puante sawp ding a, a siang hi ding hi. </VERS>
            <VERS vnumber="35"> Ahih hangin amah a kisian’sak khit ciangin a cithak in a vun sung a lawh leh, </VERS>
            <VERS vnumber="36"> siampipa in vel ding a, a cithak in a vun sung a lawh leh, siampipa in mul eng a zon’ ding kisam lo hi; amah a nin ahi hi. </VERS>
            <VERS vnumber="37"> Ahih hangin ama mai-ah, cithak noptuam zo hi, ci-in mu a, a sungah mul vom po-in, a cithak a dam leh, amah a siang ahi hi; siampipa in amah a siang hi, ci-in gen ding hi.
            </VERS>
            <VERS vnumber="38"> “Pasal ahi a, numei ahi zongin a pumpi vun tungah a mel tuampian a kang mun a neih leh, </VERS>
            <VERS vnumber="39"> siampipa in vel ding a, a pumpi vun tunga om a tuampian munte pen a kang milmial ahih leh, tua in vun a phukhia meima ahi hi; amah a siang hi.
            </VERS>
            <VERS vnumber="40"> “Mi khat a sam pulh a, a lu a tol hangin amah a siang ahi hi. </VERS>
            <VERS vnumber="41"> Mi khat a sam a taltang leh a paang panin a pulh leh, amah a tal kolh hi a, ahih hangin amah a siang ahi hi. </VERS>
            <VERS vnumber="42"> Ahih hangin a lu tol tung hita leh a tal kolh tung hita leh, tua tungah a sankang natna a om leh, tua in a lu tol tung ahih kei leh a tal kolh tunga a suakkhia phak natna ahi hi. </VERS>
            <VERS vnumber="43"> Tua ciangin siampipa in amah vel ding a, a bawk natna pen a lu tol tung hita leh a tal kolh tung hita leh, tua tungah pumpi vun tunga phak om tawh kibangin a sankang ahih leh, </VERS>
            <VERS vnumber="44"> amah in miphak hi a, a nin ahi hi; siampipa in amah a nin hi, ci-in a gen kul hi; a lu tangah ama natna om ahi hi.
            </VERS>
            <VERS vnumber="45"> “Tua natna a nei miphakpa in puan keekte silhin a sam phiahsak ding a, amah in a muk humin, ‘Nin, nin,’ ci-in kiko ding hi. </VERS>
            <VERS vnumber="46"> Amah in a natna a neih lai teng a nin hi ding hi; amah a nin ahi hi; giahphual pua lam mun khatah amah guak teeng ding hi.
            </VERS>
            <VERS vnumber="47"> “Samul puan hita leh saiha dial puan hita leh, puan tungah phak natna a om ciang, </VERS>
            <VERS vnumber="48"> tua saiha dial puan, samul puante, a tung leh a pheite tung hita leh, savun leh savun tawh a kibawl na khatpeuh peuh tungah a om ciangin, </VERS>
            <VERS vnumber="49"> tua natna in a hing meel-in ahi a, a san meel-in ahi zongin puan tungah a kilat ciang, puan a tung a phei tung hita leh savun leh savun tawh a kibawl na khatpeuh peuh tungah a om ciangin tua in phak natna hi a, siampipa kiangah kilak ding hi. </VERS>
            <VERS vnumber="50"> Siampipa in a natna vel ding a, tua natna a ban’na na pen ni sagih sung koihcip ding hi; </VERS>
            <VERS vnumber="51"> tua ciangin amah in a ni sagih ni-in a natna vel ding hi. A natna pen puan tungah kizelhin puan a tung a phei-ah hita leh, savun leh savun a kizatna na khatpeuh peuh tungah a om leh, tua natna in a lauhuai phak natna ahi hi; tua in a nin ahi hi. </VERS>
            <VERS vnumber="52"> Amah in a puan hal ding hi; tua natna pen puan a tung a phei-ah hita leh, samul puan saiha dial puan hita leh savun tawh a kibawl na khatpeuh peuh tungah a om leh hal ding hi; bang hang hiam cih leh tua in a lauhuai phak natna ahi hi; tua pen mei sungah kihal ding hi.
            </VERS>
            <VERS vnumber="53"> “Siampipa in velin, a natna pen puan tung, a tung a phei-ah hita leh savun tawh a kibawl na khatpeuh peuh tungah a kizelh kei leh, </VERS>
            <VERS vnumber="54"> tua ciangin siampipa in tua natna a ban’na na pen amaute in a sawp nading uh thupia ding a, amah in adang ni sagih sung mah tua na koihcip ding hi; </VERS>
            <VERS vnumber="55"> siampipa in tua natna a ban’na na pen a kisawp khit ciangin vel ding hi. Tua natna a ban’na mun a meel a kikhel kei leh, a natna a kizelh loh hangin tua in a nin ahi hi; tua natna pen a sung lamah ahi a, a pua lamah ahi zongin a ban’ leh mei sungah tua puan na hal ding hi.
            </VERS>
            <VERS vnumber="56"> “Ahih hangin siampipa in vel a, a kisawp khit ciangin a natna a mualh leh, amah in a puan tung pan hita leh a savun tung pan hita leh a puan a tung a phei tung pan hita leh natna a ban’na mun balkhia ding hi; </VERS>
            <VERS vnumber="57"> tua ciangin a puan tung hita leh puan a tung a phei tungah hita leh savun tawh a kibawl na khatpeuh peuh tungah a kilat kik leh, tua in a kizelh ahi hi; natna a ban’na na pen mei tawh na hal ding hi. </VERS>
            <VERS vnumber="58"> Ahih hangin a puan hita leh puan a tung a phei hita leh savun tawh a kibawl na khatpeuh peuh a kisawp khit ciangin tua natna a paikhiatna na pen, a nih veina kisawp kikin, a siang hi ding hi,” a ci hi.
            </VERS>
            <VERS vnumber="59"> Hih in samul puan hita leh saiha dial puan hita leh puan a tung hita leh a phei hita leh, savun tawh a kibawl na khempeuh tungah a om phak natna tawh kisai-in siang hiam nin hiam ci-in khen nading ngeina ahi hi.
            </VERS>
        </CHAPTER>
        <CHAPTER cnumber="14">
            <VERS vnumber="1"> Topa in Moses kiangah, </VERS>
            <VERS vnumber="2"> “Hih in, amah a kisian’sak ni-in mi phakpa’ zuih ding ngeina hi ding hi. Siampipa kiangah amah kipaipih ding hi; </VERS>
            <VERS vnumber="3"> giahphual pua lamah siampipa pai khia-in vel ding hi. Tua ciangin a phak natna pen a phakpa tung pan a dam leh, </VERS>
            <VERS vnumber="4"> a kisiangsak ding mipa’ adingin a hing vasa siang nih leh taamtaak sing leh a ausan puan leh puknah a la dingin siampipa in amaute sawl ding hi; </VERS>
            <VERS vnumber="5"> amaute in tuiluang tungah leibeel khat sungah a vasa khat a gawh nading uh siampipa in thu pia ding hi. </VERS>
            <VERS vnumber="6"> Amah in a hing lai vasa pen taamtaak sing leh a ausan puan leh puknah tawh la khawmin, tuate leh a hing lai vasa pen tui luang tunga kithat vasa’ si sungah diah ding hi; </VERS>
            <VERS vnumber="7"> amah in phak natna panin a kisiangsak dingpa tungah sagih vei theh ding hi; tua ciangin amah siang hi, ci-in gen ding a, a hing vasa pen gam lakah khah ding hi. </VERS>
            <VERS vnumber="8"> A kisiangsak ding mipa in a puante sawpin, a mul khempeuh met khia-in, tui sungah amahmah kisilin, amah in a siang hi ding hi; tua khit ciangin amah giahphual ah hong ciah ding a, ahih hangin ama puanbuk pua lamah ni sagih sung om ding hi. </VERS>
            <VERS vnumber="9"> A ni sagih ni-in amah in a sam khempeuh met ding hi; a khamul leh a mitkhu mul, a mul khempeuh met khia ding hi. Tua ciangin amah in a puante sawpin, tui sungah a pumpi silin, amah a siang hi ding hi.
            </VERS>
            <VERS vnumber="10"> “A ni giat ni-in amah in a sitbang lo tuuno apa nih, leh a sitbang lo kum khat a pha tuuno anu khat, leh an tawh biakna ahi sathau tawh a kibawl annel seu sehsawm suah sehthum leh sathau biingta khat la ding hi. </VERS>
            <VERS vnumber="11"> Amah a siangsak siampipa in a kisiangsak ding mipa leh hih nate kikhopna buk kong-a Topa mai-ah koih ding hi. </VERS>
            <VERS vnumber="12"> Siampipa in tuuno apa khat la-in sathau biingta khat tawh mawhna hanga biakna-in pia-in veii-a biakna-in Topa mai-ah tuate veii ding hi; </VERS>
            <VERS vnumber="13"> amaute in siangtho mun sunga khialhna hanga biakna leh meihal biakna a gawhna mun uhah amah in tuuno go ding hi; bang hang hiam cih leh mawhna hanga biakna pen khialhna hanga biakna mah bangin siampipa’ aa ahi hi; tua in a siangthopen ahi hi. </VERS>
            <VERS vnumber="14"> Siampipa in mawhna hanga biakna si tawmkhat la-in amah in tua si pen a kisiangthosak ding mipa’ taklam bil teep, a taklam khutpi, leh a taklam khepi nuh ding hi. </VERS>
            <VERS vnumber="15"> Tua ciangin siampipa in sathau biingta panin kimkhat la-in amahmah’ veilam khut sungah sungin, </VERS>
            <VERS vnumber="16"> a veilam khut sunga om sathau sungah a taklam khutme diahin, a khutme tawh a sathau kimkhatte Topa mai-ah sagih vei theh ding hi. </VERS>
            <VERS vnumber="17"> Ama khut sungah a om lai sathau kimkhatte pen siampipa in a kisiangthosak ding mipa’ taklam bil teep, a taklam khutpi, leh a taklam khepi nuhin, mawhna hanga biakna si tungah koih ding hi; </VERS>
            <VERS vnumber="18"> siampipa in a khut sunga sathau om lai teng a kisiangthosak ding mipa’ lu nilh ding hi. Tua ciangin siampipa in ama adingin Topa mai-ah kilemna bawlsak ding hi. </VERS>
            <VERS vnumber="19"> Ama nitna panin a kisiangthosak ding mipa adingin kilemna bawl nadingin siampipa in khialhna hanga biakna pia ding hi. Tua khit ciangin amah in meihal biakna go ding hi; </VERS>
            <VERS vnumber="20"> siampipa in meihal biakna leh an tawh biaknate biakna tau tungah pia ding hi. Tua bangin siampipa in ama adingin kilemna bawlsak ding a, amah a siang hi ding hi.
            </VERS>
            <VERS vnumber="21"> “Ahih hangin amah zawngin tua zah a piak zawh kei leh, ama adinga kilemna bawl nadingin a kiveii ding mawhna hanga biakna-in tuuno apa khat, an tawh biak nadingin sathau tawh a kibawl annel seu sehsawm suah sehkhat leh sathau biingta khat pia ding hi; </VERS>
            <VERS vnumber="22"> vakhu nih ahi a, kawl vakhu no nih ahi zongin, a piak zawh bangbang pia ding hi; khat in khialhna hanga biak nading hi a, a khat in meihal biak nading ahi hi. </VERS>
            <VERS vnumber="23"> A ni giat ni-in amah in Topa mai, kikhopna buk kong, siampipa kiangah ama kisian’thosak nadingin tuate paipih ding hi; </VERS>
            <VERS vnumber="24"> siampipa in mawhna hanga tuuno, leh a sathau biingta khat la-in, siampipa in veii-a biakna-in Topa’ mai-ah tuate veii ding hi. </VERS>
            <VERS vnumber="25"> Amah in mawhna hanga biakna tuuno go ding hi; siampipa in mawhna hanga biakna si tawmkhat la-in, a kisiangthosak ding mipa, taklam bil teep, a taklam khutpi, leh a veilam khepi nuh ding hi. </VERS>
            <VERS vnumber="26"> Siampipa in amahmah’ veilam khut sungah a sathau kimkhat sung ding hi; </VERS>
            <VERS vnumber="27"> a veilam khut sunga om sathau tawmkhat a taklam khutme tawh Topa mai-ah sagih vei theh ding hi; </VERS>
            <VERS vnumber="28"> siampipa in ama khut sunga a om sathau tawmkhat a kisiangthosak ding mipa’ taklam bil teep, taklam khutpi, leh a taklam khepite mawhna hanga biakna si a kikoihna munah va nuh ding hi; </VERS>
            <VERS vnumber="29"> siampipa in a khut sunga a om lai sathau teng a kisiangthosak ding mipa’ ading Topa’ mai-ah kilemna bawl nadingin a lu nilhsak ding hi. </VERS>
            <VERS vnumber="30"> Amah in vakhu hita leh kawl vakhu no hita leh, a piak zawh bangbang pia-in, </VERS>
            <VERS vnumber="31"> khat pen khialhna hanga biak nading, a khat pen meihal biak nadingin an-a biakna tawh piakhawm ding hi; siampipa in a kisiangthosakpa adingin Topa mai-ah kilemna bawlsak ding hi. </VERS>
            <VERS vnumber="32"> Hih in phak natna a vei, a kisian’ thosak nadingin biakna a pia zo lopa’ adingin ngeina ahi hi,” a ci hi.
            </VERS>
            <VERS vnumber="33"> Topa in Moses leh Aaron kiangah, </VERS>
            <VERS vnumber="34"> “Note adinga kong piak Kanaan gamah na om ciangun note’ leitang-a inn khat sungah phak natna kong tun’sak ciangin, </VERS>
            <VERS vnumber="35"> inn neipa pai-in siampipa kiangah, ‘Ka inn sungah natna nam khat a om ding tawh kibang,’ ci ding hi. </VERS>
            <VERS vnumber="36"> Tua ciangin, inn sunga om na khempeuh a nin hi, a kicih khak loh nadingin a natna vel dingin siampipa a pai ma-in amaute in tua inn a na hawmsak nading uh thu pia ding hi; tua khit ciangin inn vel dingin siampipa pai ding hi. </VERS>
            <VERS vnumber="37"> Amah in a natna vel ding hi; a natna pen tua inn kawm tungah omin a hing meel ahih kei leh a san meel na pua-in tua natna kawm maitang sangin a thuk zawk tuak leh, </VERS>
            <VERS vnumber="38"> inn sung panin inn kongah siampipa paikhia ding a, ni sagih sung inn khakcip ding hi. </VERS>
            <VERS vnumber="39"> A ni sagih ni-in siampipa hong pai kikin, en ding hi; tua inn kawm tungah a natna a kizelh leh, </VERS>
            <VERS vnumber="40"> natna a ban’na suang lakhia-in khuapi pua lam a nin mun khatah a paih nadingun siampipa in thu pia ding hi; </VERS>
            <VERS vnumber="41"> amah in a inn sung kimkot kiat sakin, amaute in a kiat khiat a kizutna themte khuapi pua lam a nin mun khatah bua ding uh hi; </VERS>
            <VERS vnumber="42"> tua ciangin amaute in suang dang la-in tua suangte’ omna munah koihin, amah in zutna dang la-in inn zut ding hi.
            </VERS>
            <VERS vnumber="43"> “Amah in a suangte lakhia-in a inn kiatin a zut khit ciangin tua inn sungah a natna hong suah kik leh, </VERS>
            <VERS vnumber="44"> siampipa pai-in en ding hi; inn sungah a natna a kizelh leh, tua in inn sunga om a lauhuai phak natna ahi hi; tua in a nin ahi hi. </VERS>
            <VERS vnumber="45"> Amah in tua inn, a suang a sing leh inn a kizutnate khempeuh phel ding hi; amah in khuapi pua lam a nin mun khatah tuate puakhia ding hi. </VERS>
            <VERS vnumber="46"> Tua tham loin tua inn a kikhakcip sung teng a sungah a lut mipa a nitak dong a nin hi ding hi; </VERS>
            <VERS vnumber="47"> tua inn sunga a lum mipa in ama puante sawp ding hi; tua inn sunga an ne mipa in ama puante sawp ding hi.
            </VERS>
            <VERS vnumber="48"> “Ahih hangin siampipa hong pai-in a vel a, a inn a kizut khit ciangin inn sungah natna a kizelh kei leh, tua ciangin siampipa in a natna a dam ahih manin inn siang hi, ci-in gen ding hi. </VERS>
            <VERS vnumber="49"> Tua inn sian’ thosak nadingin amah in vasa neu nih, taamtaak sing leh a ausan khau leh puknah tawh la khawmin, </VERS>
            <VERS vnumber="50"> tui luang tungah leibeel sungah a vasa khat go ding a, </VERS>
            <VERS vnumber="51"> taamtaak sing leh puknah leh a ausan khau pen a vasa hing tawh la khawmin, tuate pen a kigo vasa’ si leh tui luang sungah diahin, tua inn sagih vei theh ding hi. </VERS>
            <VERS vnumber="52"> Tua bangin amah in vasa’ si tawh, tui luang tawh, a hing vasa tawh, taamtaak sing leh puknah leh a ausan puan tawh a inn siangsak ding hi; </VERS>
            <VERS vnumber="53"> amah in vasa hing pen khuapi pua lam gam lakah khahkhia ding hi; tua bangin amah in tua inn adingin kilemna bawlsak ding a, tua inn a siang hi ding hi,” a ci hi.
            </VERS>
            <VERS vnumber="54"> Hih in phak natna khatpeuh peuh tawh kisai-in ngeina ahi hi: cithak tawh kisai, </VERS>
            <VERS vnumber="55"> puan tung hita leh inn sung hita leh a om phak natna tawh kisai, </VERS>
            <VERS vnumber="56"> a bawk hita leh meima hita leh a tuampian mun tawh kisai-in, </VERS>
            <VERS vnumber="57"> bang hunin nin a, bang hunin siang hiam ci-a lah nading ahi hi. Hih in phak natna tawh kisai-in ngeina ahi hi.
            </VERS>
        </CHAPTER>
        <CHAPTER cnumber="15">
            <VERS vnumber="1"> Topa in Moses leh Aaron kiangah, </VERS>
            <VERS vnumber="2"> “Israel mite tungah hih bangin gen in: Pasal khatpeuh a na tui a paikhiat ciangin tua a paikhia a na tui pen a nin ahi hi. </VERS>
            <VERS vnumber="3"> Amah a ninsak a na paikhia tawh kisai-in ngeina hih bang ahi hi: a na tui a paipai a, a khawl zongin, ama sungah nitna mah hi veve hi. </VERS>
            <VERS vnumber="4"> A na tui a paikhia mipa’ lupna peuhpeuh a nin hi ding hi; ama tutna peuhpeuh a nin hi ding hi. </VERS>
            <VERS vnumber="5"> Ama lupna a lawng peuhmah in a puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="6"> A na tui a paikhia mipa’ tutnasa na khatpeuh peuh tungah a tu mi peuhmah in a puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="7"> A na tui a paikhia mipa’ pumpi a lawng mi peuhmah in a puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="8"> A na tui a paikhia mipa in a siang mipa tungah cil a siat leh, tuapa in a puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="9"> A na tui a paikhia mipa a tutna tutphat khatpeuh peuh in a nin hi ding hi. </VERS>
            <VERS vnumber="10"> Ama nuai-ah a om na khatpeuh peuh a lawng mipa pen a nitak mateng a nin hi ding hi; tua bang na a tawm mipa in a puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="11"> A na tui a paikhia mipa in tui sungah a khut sil lopi-in a lawn’ mi peuhpeuh in ama puante sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="12"> A na tui a paikhia mipa in a lawn’ lei tawh kibawl um-le-beelte kisukham ding hi; sing tawh kibawl kuang-le-keute ahih leh tui sungah kisawp ding hi.
            </VERS>
            <VERS vnumber="13"> “A na tui a paikhia mipa a na tui paikhiatna hangin a kisian’sak ciangin, ama kisian’sak nadingin amah in ni sagih dong sim to-in a puante sawp ding hi; amah in tui luang sungah a pumpi silin, a siang hi ding hi. </VERS>
            <VERS vnumber="14"> A ni giat ni-in amah in vakhu nih ahih kei leh kawl vakhu no nih la-in, Topa’ mai kikhopna buk kongah pai-in, siampipa tungah tuate pia ding hi; </VERS>
            <VERS vnumber="15"> siampipa in tuate, khat khialhna hanga biak nading leh adang khat meihal biak nadingin pia ding hi; a na tui a paikhia mipa adingin siampipa in Topa mai-ah kilemna bawlsak ding hi.
            </VERS>
            <VERS vnumber="16"> “Mi khat in a na tui a teh leh, amah in a pumpi khempeuh tui sungah sil ding a, a nitak mateng a nin hi ding hi. </VERS>
            <VERS vnumber="17"> A tungah a na tui a tukna puan leh savun peuhmah tui tawh kisawp ding a, a nitak mateng a nin hi ding hi. </VERS>
            <VERS vnumber="18"> Pasal khat in numei khat tawh a lupkhawm khit ciangin, amaute gel tui sungah kisil ding uh a, a nitak mateng a nin hi ding uh hi.
            </VERS>
            <VERS vnumber="19"> “Numei khat in nin a neih ciangin, ni sagih sung a ninin om ding a, a mah a lawng mi peuhmah a nitak mateng a nin hi ding hi. </VERS>
            <VERS vnumber="20"> Amah a nit hun sunga a lupna peuhpeuh a nin hi ding hi; amah a tutna peuhpeuh zong a nin hi ding hi. </VERS>
            <VERS vnumber="21"> Ama lupna a lawng peuhmah in a puan sawpin, amahmah tui sungah kisilin, a nitak mateng a nin hi ding hi. </VERS>
            <VERS vnumber="22"> Ama tutna a lawng peuhmah in ama puante sawpin, tui sungah amahmah kisilin, a nitak mateng a nin hi ding hi; </VERS>
            <VERS vnumber="23"> ama tutna ahi lupna hita leh na khatpeuh peuh hita leh, mi khat in a lawn’ ciangin a nitak mateng amah a nin hi ding hi. </VERS>
            <VERS vnumber="24"> Pasal khatpeuh mah tua nu tawh lumin, tua nu’ nitna ama tungah a om leh, ni sagih sung tuapa a nin hi ding hi; tuapa’ lupna peuhpeuh a nin hi ding hi.
            </VERS>
            <VERS vnumber="25"> “Numei khat in ama nin hun hilo napi-in ni tampi sung a si suak ahi a, ama nit hun sung khengin nin nei-in ahi zongin a om leh, a nin neih ni sung khempeuh amah a nin-in om ding hi; ama nit hun sung mah bangin amah a nin hi ding hi. </VERS>
            <VERS vnumber="26"> Ama nin neih hun sung tenga a lupna khempeuh a nit sunga ama zat lupna tawh kibang ding hi; amah in a nin ahih mah bangin a tutna khempeuh zong a nin hi ding hi. </VERS>
            <VERS vnumber="27"> Hih nate a lawng peuhmah a nin hi ding a, a puante sawpin, amahmah tui sungah kisil ding a, a nitak mateng a nin hi ding hi. </VERS>
            <VERS vnumber="28"> Ahih hangin tua nu a nin a kisian’sak leh, amah in ni sagih dong sim to-in tua khit ciangin amah a siang hi ding hi. </VERS>
            <VERS vnumber="29"> A ni giat ni-in tua nu in vakhu nih ahih kei leh kawl vakhu no nih la-in, kikhopna buk kong, siampipa kiangah tuate paipih ding hi. </VERS>
            <VERS vnumber="30"> Siampipa in khialhna hanga biakna dingin khat pia-in, meihal biak nadingin adang khat pia ding hi; siampipa in a siang lo ama nin hangin Topa mai-ah ama ading kilemna bawlsak ding hi.
            </VERS>
            <VERS vnumber="31"> “Amau’ laizanga om ka biakbuk nitsakna hangin amau’ nitna sungah amaute si kha ding uh ahih ciangin, tua bangin note in Israel mite amau’ nitna panin khenin na kem ding uh hi,” a ci hi.
            </VERS>
            <VERS vnumber="32"> Hih in a na tui a paikhia mipa ahih kei leh a na tui tehin, tua tawh mi nin a suakpa adingin ngeina ahi hi; </VERS>
            <VERS vnumber="33"> nin a neinu ading zong ahi hi; tua-in, pasal hita leh numei hita leh a na tui paikhia mi, leh a nin numei tawh a lum mipa’ ading ngeina ahi hi.
            </VERS>
        </CHAPTER>
        <CHAPTER cnumber="16">
            <VERS vnumber="1"> Aaron’ tapa nihte in Topa mai-ah ngeina lopi-in mei tawh va nai uh a, a sih khit uh ciangin Topa in Moses kiangah thu gen hi; </VERS>
            <VERS vnumber="2"> Topa in Moses kiangah, “Thuciamna singkuang tunga om hehpihna tokhom mai, dalna puan sung lam a siangtho munah hong pai ngitnget nawn loh nadingin na sanggampa Aaron kiangah gen in; hong pai leh amah si ding hi; bang hang hiam cih leh hehpihna tokhom tunga meii sungah kei ka kilang ding hi. </VERS>
            <VERS vnumber="3"> Ahih hangin siangtho munah hih bangin Aaron hong pai ding hi: khialhna hanga biak nadingin bawngtal no khat leh meihal biak nadingin tuutal khat hong paipih ding hi. </VERS>
            <VERS vnumber="4"> Amah in a siangtho saihadial puantungsilh silhin, a pum tungah saihadial pheituam teengin, saihadial kawnggak tawh kigakin, saihadial dialpi khim ding hi; hihte in a siangtho puante ahi uh hi. Amah in tui sungah a pumpi sil ding a, tua ciangin tua puante silh ding hi. </VERS>
            <VERS vnumber="5"> Amah in Israel mihonte tung panin khialhna hanga biak nadingin keeltal nih leh meihal biak nadingin tuutal khat la ding hi.
            </VERS>
            <VERS vnumber="6"> “Aaron in amahmah adingin khialhna hanga biakna-in a bawngtal pia-in, amah leh innkuanpihte adingin kilemna bawl ding hi. </VERS>
            <VERS vnumber="7"> Tua ciangin amah in keeltal nih la-in, Topa’ mai kikhopna buk kongah tuate koih ding hi; </VERS>
            <VERS vnumber="8"> Aaron in tua keel nihte tungah ai sanin, khat pen Topa’ ading, adang khat pen Azazel ading ahi hi. </VERS>
            <VERS vnumber="9"> Aaron in Topa’ adingin ai a pha keel paipihin, khialhna hanga biakna-in pia ding hi; </VERS>
            <VERS vnumber="10"> ahih hangin Azazel adingin ai a pha keel pen gam lakah Azazel kiangah a kipuak theih nadingin kilemna bawl nading a hing-in Topa’ mai-ah kipaipih ding hi.
            </VERS>
            <VERS vnumber="11"> “Aaron in amahmah adingin khialhna hanga biakna-in a bawngtal pia-in, amah leh a innkuanpihte adingin kilemna bawl ding hi; amah in amahmah adingin khialhna hanga biakna-in a bawngtal go ding hi. </VERS>
            <VERS vnumber="12"> Amah in Topa’ biakna tau panin mei-am a dim paknamtui beel khat leh a kisunen paknamtui khut nih dim khat la ding hi; amah in dalna puan sungah paipihin </VERS>
            <VERS vnumber="13"> teci pan’na tungah a om hehpihna tokhom pen paknamtui khu in a tuam theih nading Topa’ mai-ah a om mei tungah a paknamtui koih ding hi, tua hi kei leh amah si ding hi; </VERS>
            <VERS vnumber="14"> amah in bawngtal si tawmkhat la-in, a khutme tawh hehpihna tokhom amai lam tungah thehin, hehpihna tokhom mai-ah a khutme tawh a si sagih vei theh ding hi.
            </VERS>
            <VERS vnumber="15"> “Tua ciangin amah in mite ading ahi khialhna hanga biakna keel go-in, dalna puan sungah a si paipih ding a, bawngtal si a theh mah bangin a si thehin, hehpihna tokhom tung leh hehpihna tokhom mai-ah theh ding hi; </VERS>
            <VERS vnumber="16"> amah in tua bangin Israel mite’ nitna hang, leh amau’ thu palsatnate hang amau’ khialhna khempeuh hangin siangtho mun adingin kilemna bawl ding hi; amah in amau’ nitna sungah amau tawh a omkhawm kikhopna buk adingin tua mah banga bawl ding hi. </VERS>
            <VERS vnumber="17"> Siangtho munah kilemna bawl dingin amah tumin ama ading leh a innkuanpihte ading leh Israel mi honte khempeuh adingin kilemna a bawl khit hong paikhiat matengin kikhopna buk sungah kuamah om lo ding hi. </VERS>
            <VERS vnumber="18"> Tua ciangin Topa’ mai-ah a om biakna tau-ah amah va pai-in, biakna tau sian’ suahna bawl ding a, bawngtal’ si tawmkhat leh keel’ si la-in, biakna tau kimkot a, a kite nuh ding hi. </VERS>
            <VERS vnumber="19"> Amah in a khutme tawh a si tawmkhat biakna tau tungah sagih vei thehin, siangsakin, Israel mite’ nit sakna panin siangtho sak ding hi.
            </VERS>
            <VERS vnumber="20"> “Amah in siangtho mun, leh kikhopna buk leh biakna tau sian’ suahna a bawl khit ciangin, amah in keel hing pen paipih ding hi; </VERS>
            <VERS vnumber="21"> Aaron in keel hing’ lu tungah a khut tegel nga-in, Israel mite’ mawhna, amau’ thupalsatna, amau’ khialhnate khempeuh, keel tungah pulak ding hi; amah in keellu tungah tuate suan-in, a paikhiatpih dingin a kithawisa mipa khut tawh gam lakah sawlkhia ding hi. </VERS>
            <VERS vnumber="22"> Keel in amau mawhnate khempeuh pua-in gam daihna-ah pai ding hi; amah in gam lakah a keel khah ding hi.
            </VERS>
            <VERS vnumber="23"> “Tua ciangin kikhopna bukah Aaron hong pai-in, siangtho munah a tum huna a silh saihadial puante suahin, tua lai-ah a puante nusia ding hi; </VERS>
            <VERS vnumber="24"> amah in a siangtho mun khatah a pumpi tui sungah silin, a puante silh ding a, hong paikhia-in, ama meihal biakna leh mite’ meihal biakna pia-in, ama ading leh mite’ adingin kilemna bawl ding hi. </VERS>
            <VERS vnumber="25"> Amah in biakna tau tungah khialhna hanga biakna sathau hal ding hi. </VERS>
            <VERS vnumber="26"> Azazel’ kiangah keel a pai sakpa in a puante sawpin a pumpi tui sungah silin, tua khit ciangin giahphual ah amah hong ciah thei ding hi. </VERS>
            <VERS vnumber="27"> Siangtho munah kilemna bawl nadingin hong kipaipih si a kilakna khialhna hanga biakna bawngtal leh khialhna hanga biakna keel pen giahphual pua lamah kipuakhia ding hi; amau vun leh a sa leh a ekte mei tawh kihal ding hi. </VERS>
            <VERS vnumber="28"> Tuate a halpa in ama puante sawpin tui sungah a pumpi silin, tua khit ciangin giahphual ah hong ciah thei ding hi.
            </VERS>
            <VERS vnumber="29"> “Hih in, a kha sagihna, tua kha a ni sawm ni-in note’ adingin a tawntungin thukham hi ding a, tual sung mi hita leh note lakah a hong peem khual mi hita leh, nomau mah kigawt tawmin, na na sem kei ding uh hi; </VERS>
            <VERS vnumber="30"> bang hang hiam cih leh hih ni-in note sian’sak nadingin note’ ading kilemna kibawl ding hi; na khialhna khempeuh panun Topa’ mai-ah na siang ding uh hi. </VERS>
            <VERS vnumber="31"> Tua in note’ adingin a thupi tawlngakna sabbath hi a, nomau mah na kigawt ding uh hi; tua in a tawntunga thukham ahi hi. </VERS>
            <VERS vnumber="32"> A pa’ tanga siampi dingin sathau kinilh a ki-ap siampipa in kilemna bawlin, a siangtho saihadial puante silh ding hi; </VERS>
            <VERS vnumber="33"> amah in biakinn sian’ suahna bawlin, kikhopna buk leh biakna tau sian’ suah ding a, siampite leh mihonte khempeuh adingin kilemna a bawl ding hi. </VERS>
            <VERS vnumber="34"> Hih in, Israel mite’ adingin amau’ khialhnate khempeuh hangin kum khatin khat vei kilemna a kibawlsak theih nadingin note’ adingin a om tawntung ngeina kip khat hi ding hi,” a ci hi. Topa in amah a thupiak bangin Moses a gamta hi.
            </VERS>
        </CHAPTER>
        <CHAPTER cnumber="17">
            <VERS vnumber="1"> Topa in Moses kiangah, </VERS>
            <VERS vnumber="2"> “Aaron leh ama tapate leh Israel mite khempeuh tungah hih bangin gen in. Hih in Topa’ thupiaksa na ahi hi. </VERS>
            <VERS vnumber="3"> Israel mi khatpeuh in bawngtal ahi a, tuuno ahi a, keel ahi zongin giahphual ah go a, tua ahi kei leh giahphual pua-ah a go ahi zongin, </VERS>
            <VERS vnumber="4"> Topa’ biakbuk mai Topa tungah letsongin piak dingin kikhopna buk kongah a paipih kei leh, tua mipa thu palsat hi ding hi; amah in sisan luangsak hi; ama mite lak panin tua mipa kihawl khia ding hi. </VERS>
            <VERS vnumber="5"> Hih in, gam lakah Israel mite in a gawh uh amau’ biakpiaknate hong paipih theih nading, kikhopna buk kongkhak a, siampipa kiang, Topa’ tungah amaute in tuate hong paipih theih nading, leh thunuam-a biakpiakna in Topa a hong gawh theih nading deihna ahi hi; </VERS>
            <VERS vnumber="6"> siampipa in kikhopna buk kong-a Topa’ biakna tau tungah a si thehin, Topa’ tungah a gim namtui dingin a thau hal ding hi. </VERS>
            <VERS vnumber="7"> Tua ahih ciangin amaute in a biak uh keel milimte adingin amau’ biakpiaknate go nawn lo ding uh hi. Hih in amau’ khang tawntungin amaute tungah ngeina kip khat hi ding hi.
            </VERS>
            <VERS vnumber="8"> “Nangmah in amaute tungah hih bangin na gen ding hi: Israel mite sung pan hita leh, amaute lakah a peem khual mite sung panin meihal biakna ahi a biakpiakna ahi zongin a pia mipa in, </VERS>
            <VERS vnumber="9"> Topa tungah piak dingin kikhopna buk kongah a paipih kei leh, ama mipihte kiang panin tua mipa kihawlkhia ding hi.
            </VERS>
            <VERS vnumber="10"> “Israel mite sung pan hita leh, amau’ lakah a peem mi khualte sung pan hita leh mi khat in sisan khatpeuh peuh a nek leh, sisan a ne mipa ka maisiat ding a, ama mite lak panin amah ka khen khia ding hi. </VERS>
            <VERS vnumber="11"> Bang hang hiam cih leh a pumpi nuntakna in sisan sungah a om hi; note ading kilemna bawl nadingin note adingin biakna tau tungah tua sisan ka pia zo hi; bang hang hiam cih leh sisan in nuntakna ahih manin kilemna a piangsak na ahi hi. </VERS>
            <VERS vnumber="12"> Tua ahih ciangin keimah in Israel mite tungah hih bangin ka ci khin hi: Note lakah kuamah in sisan ne lo ding hi; note lakah hong peem khualmi khatpeuh in zong sisan ne lo ding hi. </VERS>
            <VERS vnumber="13"> Israel mite khatpeuh hita leh, amaute lakah a peem khualmi khatpeuh hita leh in zong, sa betna-ah, a kine thei ding gamsa khatpeuh hita leh vasa hita leh a manpa in a sisan bua khia-in leivui tawh vuk ding hi.
            </VERS>
            <VERS vnumber="14"> “Bang hang hiam cih leh ganhingte khempeuh’ nuntakna in a sisan ahi hi; tua ahih ciangin Israel mite tungah hih bangin ka ci khin zo hi: Ganhing khatpeuh peuh’ sisan na ne kei ding uh hi; bang hang hiam cih leh ganhing khempeuh nuntakna in a sisan ahi hi; sisan a ne mi peuhmah a mipihte kiang panin kihawlkhia ding hi. </VERS>
            <VERS vnumber="15"> A mawk sih hita leh gamsate in a balgawp hita leh a ne mi peuhmah, tual sung mi hita leh, peemta hita leh, amah in a puante sawpin, amahmah tui sungah kisilin, a nitak mateng a nin hi ding hi; tua ciangin amah siang ding hi. </VERS>
            <VERS vnumber="16"> Ahih hangin amah in tuate sawp loin ahi zongin kisil loin ahi zongin a om leh amah in a ama mawhna pua ding hi,” a ci hi.
            </VERS>
        </CHAPTER>
        <CHAPTER cnumber="18">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in: Keimah in Topa na Pasian uh ka hi hi. </VERS>
            <VERS vnumber="3"> Note na ten’na uh Izipt gamah amaute a gamtat bangin note na gamta kei ding uh a, note kong paipihna Kanaan gamah amaute a gamtat bangin zong note na gamta kei ding uh hi. Note in amau’ tatziate na zui kei ding uh hi. </VERS>
            <VERS vnumber="4"> Note in keima biakna ngeina kipte semin ka thukhamte lenin tuate na zui ding uh hi. Keimah in Topa na Pasian uh ka hi hi. </VERS>
            <VERS vnumber="5"> Tua ahih ciangin note in ka thukhamte leh ka biakna ngeina kipte na zui ding uh hi; tuate a zui mi-in nungta ding hi. Keimah in Topa ka hi hi.
            </VERS>
            <VERS vnumber="6"> “Note kuamah in na kinaipih na behte uh mawhpih dingin na naih kei ding uh hi. Keimah in Topa ka hi hi. </VERS>
            <VERS vnumber="7"> Na nu mawhpihna tawh na pa tungah maizumna na tun’ kei ding hi; amah in na nu ahi hi, amah na mawhpih kei ding hi. </VERS>
            <VERS vnumber="8"> Nangmah in na pa’ zi na mawhpih kei ding hi; tua in na pa’ maizum nading ahi hi. </VERS>
            <VERS vnumber="9"> Nangmah in na sanggamnu, na pa’ tanu, ahih kei leh na nu’ tanu, inn-a suak hita leh gam-a suak hita leh na mawhpih kei ding hi. </VERS>
            <VERS vnumber="10"> Nangmah in na tapa’ tanu ahih kei leh na tanu’ tanu na mawhpih kei ding hi; bang hang hiam cih leh amau’ maizumna in nangma maizumna mah ahi hi. </VERS>
            <VERS vnumber="11"> Nangmah in na pa’ zi tanu, na pa’ tanu in na sanggam nu ahih ciangin na mawhpih kei ding hi. </VERS>
            <VERS vnumber="12"> Nangmah in na pa’ sanggamnu na mawhpih kei ding hi; tua nu in na pa tawh a kinai beh numei ahi hi. </VERS>
            <VERS vnumber="13"> Nangmah in na nu’ sanggamnu na mawhpih kei ding hi; bang hang hiam cih leh amah in na nu tawh a kinai beh numei ahi hi. </VERS>
            <VERS vnumber="14"> Nangmah in na pa’ sanggampa tungah mindaina na tun’ kei ding hi; tua in ama zi na naih kei ding hi cih nopna hi; tua nu in nangma innlak nu ahi hi. </VERS>
            <VERS vnumber="15"> Nangmah in na monu na mawhpih kei ding hi; tua nu in na tapa’ zi ahi hi; na mawhpih kei ding hi. </VERS>
            <VERS vnumber="16"> Nangmah in na sanggampa’ zi na mawhpih kei ding hi; tua in na sanggampa’ maizum nading ahi hi. </VERS>
            <VERS vnumber="17"> Nangmah in na luppih nupi khat’ tanu na mawhpih kei ding a, nangmah in nupi’ tapa’ tanu hita leh tua nupi tanu’ tanu hita leh, luppih dingin na la kei ding hi; amaute in nangmah tawh a kinai beh numei ahi uh hi; tua in gitlohna ahi hi. </VERS>
            <VERS vnumber="18"> Nangmah in a sanggamnu hing suan dingin numei khat zi-in na la kei ding hi; a sanggamnu hing lai pi-in amah na luppih kei ding hi.
            </VERS>
            <VERS vnumber="19"> “Nangmah in numei khat nin nei-a a nit hun sungin luppih dingin na naih kei ding hi. </VERS>
            <VERS vnumber="20"> Nangmah in na vengpa’ zi tawh na lumkhawm kei ding a, tua nu tawh na kininsak kei ding hi. </VERS>
            <VERS vnumber="21"> Nangmah in Molek tungah mei halna tawh biakpiak nadingin na tate khatpeuh peuh napia kei ding a, tua bangin Pasian’ min na daisak kei ding hi; keimah in Topa ka hi hi. </VERS>
            <VERS vnumber="22"> Nangmah in numei khat tawh lupkhop bangin pasal khat tawh na lumkhawm kei ding hi; tua in a kihhuai ahi hi. </VERS>
            <VERS vnumber="23"> Nangmah in ganhing khatpeuh tawh mawhin tua tawh na kininsak kei ding a, numei khatpeuh in zong ganhing khatpeuh tawh a mawh dingin kipia lo ding hi; tua in ngeina hilo hi.
            </VERS>
            <VERS vnumber="24"> “Hih nate khatpeuh tawh note kininsak kei un: bang hang hiam cih leh note’ mai-a ka paihkhiat ding minamte in hihte khempeuh tawh amau kininsak uh hi; </VERS>
            <VERS vnumber="25"> leitang a nin suak ahih ciangin keimah in a leitang mawhna daan pia-in, leitang in ama tunga teeng mite luakhia hi. </VERS>
            <VERS vnumber="26"> Ahih hangin, tual sung mi hita leh note lakah hong peem khualmi hita leh note in keima thukhamte leh keima biakna ngeina kipte na zui ding uh a, hih a kihhuai nate khat beek na hih kei ding uh hi. </VERS>
            <VERS vnumber="27"> (bang hang hiam cih leh note’ ma-a a om gam mite in hih kihhuainate khempeuh hih uh a, tua ahih manin leitang a nin suak hi); </VERS>
            <VERS vnumber="28"> tua bang hi kei leh leitang in note ma-a a om minamte a luakkhiat bangin note in amah na nitsak uh ciangin note hong luakhia ding hi. </VERS>
            <VERS vnumber="29"> Bang hang hiam cih leh hih kihhuainate khatpeuh a hih ding peuhmah, tua bang mite pen amau’ mite lak panin kihawlkhia ding hi. </VERS>
            <VERS vnumber="30"> Tua ahih ciangin note ma-a a kizang hih a kihhuai ngeinate khatpeuh peuh na gamtat ngei loh nading uh leh tuate tawh nomau na kinitsak ngei loh nadingun kong thuhilh zui un: keimah in Topa na Pasian uh ka hi hi,” a ci hi.</VERS>
        </CHAPTER>
        <CHAPTER cnumber="19">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mi honte khempeuh kiangah hih bangin gen in: Note na siangtho ding uh hi; bang hang hiam cih leh Topa note’ Pasian keimah in ka siangtho hi. </VERS>
            <VERS vnumber="3"> Note a kuamah peuh in na nu leh na pa uh zahtakin, note in ka sabbath-te na tang ding uh hi; keimah in Topa na Pasian uh ka hi hi. </VERS>
            <VERS vnumber="4"> Milimte lamah kihei kei un la, note in a kisung tawm pasiante nomau adingin bawl kei un: keimah in Topa na Pasian uh ka hi hi.
            </VERS>
            <VERS vnumber="5"> “Note in Topa tungah thunuam-a biak piakna na piak uh ciangin, note hong kisan’ theih nadingin na pia ding uh hi. </VERS>
            <VERS vnumber="6"> Tua pen na piak ni mah uh ahih kei leh a zing ciangin kine ding hi; a ni thum ni ciang dong a om lai peuhmah mei tawh kihal ding hi. </VERS>
            <VERS vnumber="7"> A ni thum ni-in a kinek peuhmah leh, tua in a kihhuai ahi hi; kisang lo ding hi; </VERS>
            <VERS vnumber="8"> tua a ne mi peuhmah in ama mawhna pua ding hi; bang hang hiam cih leh amah in Topa’ na a siangtho ninsak hi; tua mipa ama mite sung panin kihawlkhia ding hi.
            </VERS>
            <VERS vnumber="9"> “Na leitang tung panun an na lak uh ciangin, na lo uh a nawl dongin an na la kei ding uh a, an na lak khit uh ciangin a sang zong na khawm kei ding uh hi. </VERS>
            <VERS vnumber="10"> Note in na leenggui lo uh hawk mai loin, a kia leenggahte zong na leenggui lo panun na tawm kei ding uh hi; note in mi zawngte leh peemtate adingin tuate na nusia ding uh hi; keimah in Topa na Pasian uh ka hi hi.
            </VERS>
            <VERS vnumber="11"> “Note na guta kei ding uh hi; khat leh khat na kikhem kei ding uh a, khat leh khat tungah thuzuau na kigen kei ding uh hi. </VERS>
            <VERS vnumber="12"> Note in a man lopi-in keima min tawh na kiciam kei ding uh a, tua bangin na Pasian uh’ min na daisak kei ding uh hi: keimah in Topa ka hi hi.
            </VERS>
            <VERS vnumber="13"> “Note in na vengte uh na nengniam kei ding uh a, a na na sut kei ding uh hi. A kicial nasempa’ thaman pen a zingsang dong zan tawntung na kemcip kei ding uh hi. </VERS>
            <VERS vnumber="14"> Note in bil ngongte phuisam loin mittawte mai-ah puk theih nading na koih kei ding uh a, note in na Pasian uh na zaktak ding uh hi: keimah in Topa ka hi hi.
            </VERS>
            <VERS vnumber="15"> “Note in thukhenna ah thuman lo na hih kei ding uh hi; note in mizawngte langgen loin, a liante thu zui loin, thumanna tawh na vengte thu na khen ding uh hi. </VERS>
            <VERS vnumber="16"> Note in na mihingte lak uhah mi gensia-in vaksuk vakto loin, na vengpa uh a sih nadingin na langpang kei ding uh hi: keimah in Topa ka hi hi.
            </VERS>
            <VERS vnumber="17"> “Note in na lungsim sung uhah na sanggampa uh mudah loin, na vengte uh tawh na thu kituah lohna uh kikum khawmin na siangsak ding uh hi; tua hi kei leh ama hangin khialhna na pua ding uh hi. </VERS>
            <VERS vnumber="18"> Note in nomau’ mipihte tungah phu la loin, amau na lungsim neih kei ding uh a, nomau na ki-it uh bangin na vengte na it ding uh hi: keimah in Topa ka hi hi.
            </VERS>
            <VERS vnumber="19"> “Note in ka thukhamte na zui ding uh hi. Note in na ganhingte uh a namdang tawh ta na neisak kei ding uh hi; note in na lo uhah khaici nam nih na pawi kei ding uh hi; khau nam nih a kigan puan zong note tungah kibaang lo ding hi.
            </VERS>
            <VERS vnumber="20"> “Sila ahi numei, midang khat in zuthawl a piaksa, kitankhia nai loin amah suahtakna a kipia nai lo nu, pasal khat in a lup khoppih leh, thukanna kinei ding hi. Amaute kithat lo ding hi; bang hang hiam cih leh tua nu suakta lo hi; </VERS>
            <VERS vnumber="21"> ahih hangin tua pa in amahmah adingin mawhna hanga biak nadingin tuutal khat, kikhopna buk kong, Topa kiangah hong paipih ding hi. </VERS>
            <VERS vnumber="22"> Siampipa in tuapa a gamtatnasa a khialhna hangin mawhna hanga biakna tuutal tawh Topa mai-ah ama adingin kilemna bawlsak ding hi; amah a gamtatnasa a khialhna kimaisak ding hi.
            </VERS>
            <VERS vnumber="23"> “Note tua gamah tungin an dingin kung nam khempeuh na suan uh ciangin, note in amau’ gahte a kikham-in na seh ding uh hi; note adingin kum thum sung tua gah a kikham hi ding a, kine lo ding hi. </VERS>
            <VERS vnumber="24"> A kum lina ciangin amau’ gah khempeuh siangtho-in, Topa tungah phatna biakna hi ding hi. </VERS>
            <VERS vnumber="25"> Ahih hangin a kum ngana ciangin tuate in note adingin hong gah semsem nadingin tuate gah na ne thei ding uh hi: keimah in Topa na Pasian uh ka hi hi.
            </VERS>
            <VERS vnumber="26"> “Note in sa khatpeuh peuh a sunga sisan tawh na ne khawm kei ding uh hi. Note in mai lam thu genkholhna ahih kei leh ai saanna na sem kei ding uh hi. </VERS>
            <VERS vnumber="27"> Note in na baa samte uh met loin na khamul mongte uh zong na tan kei ding uh hi. </VERS>
            <VERS vnumber="28"> Note in a site’ hangin na ci tung uh liamsak loin note tungah ciamtehna khatpeuh peuh na sun kei ding uh hi: keimah in Topa ka hi hi.
            </VERS>
            <VERS vnumber="29"> “Na tanu uh biakinn sunga paktat dinga piakna tawh siasak kei un; tua bang hi leh pasian dangte biakna sungah na tung ding uh a, gam sung khempeuh, mawhna tawh a kidim suak kha ding hi. </VERS>
            <VERS vnumber="30"> Note in ka sabbath-te tangin ka biakinn na zahtak ding uh hi: keimah in Topa ka hi hi.
            </VERS>
            <VERS vnumber="31"> “Vankahte leh ai saante lamah kihei kei un; amaute tawh a kininsak dingin amaute zong kei un: keimah in Topa na Pasian uh ka hi hi.
            </VERS>
            <VERS vnumber="32"> “Note in sam kangte mai-ah na kun ding uh a, puteekpa’ maitang zahtak-in note in na Pasian uh na kihta ding uh hi: keimah in Topa ka hi hi.
            </VERS>
            <VERS vnumber="33"> “Na gam sung uhah note lakah khualmi khat hong peem leh, note in ama tungah a man loin na gamta kei ding uh hi. </VERS>
            <VERS vnumber="34"> Note lakah a hong peem khual mite tual sung mi mah bangin na ngaihsun ding uh a, nomau mah bangin amah na it ding uh hi; bang hang hiam cih leh note in Izipt gam sungah khualmi na hi ngei uh hi: keimah in Topa na Pasian uh ka hi hi.
            </VERS>
            <VERS vnumber="35"> “Note in thukhenna, asau tehna, agik tehna, atam tehnate ah a man loin na gamta kei ding uh hi. </VERS>
            <VERS vnumber="36"> Note in tawi khaina maan, tawisuang maan, seu maan, bung maan, na nei ding uh hi: keimah in Izipt gam panin a hong paikhiatpih Topa na Pasian uh ka hi hi. </VERS>
            <VERS vnumber="37"> Note in ka thukhamte khempeuh leh ka biakna ngeina kipte khempeuh zui-in tuate na kem ding uh hi: keimah in Topa ka hi hi,” a ci hi.
            </VERS>
        </CHAPTER>
        <CHAPTER cnumber="20">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite kiangah hih bangin gen in: Israel mite khatpeuh peuh hita leh Israel sunga a peem khual mite hita leh, a tate khatpeuh peuh Molek pasian tungah a pia mipa kithat ding hi; gam sung mite in suang tawh amah deenglum ding uh hi. </VERS>
            <VERS vnumber="3"> Keimah mah in tua mipa ka maisiat ding a, ama mite lak panin ka hawlkhia ding hi; bang hang hiam cih leh amah in a tate Molek tungah pia-in, ka biakinn ninsakin, ka min siangtho daisak hi. </VERS>
            <VERS vnumber="4"> Amah in Molek tungah a tate khat a piak ciangin gam sung mite in tuapa kimuhmawh bawlin amah a thah kei uh leh, </VERS>
            <VERS vnumber="5"> keimah in tua mipa leh ama innkuanpihte maisiatin, amah leh Molek biakna ah amah a zuite khempeuh amau’ mite lak panin ka hawlkhia ding hi.
            </VERS>
            <VERS vnumber="6"> “Mi khat vankahna leh ai saanna lamah kihei-in tuate thu a dot leh, keimah in tua mipa ka maisiat ding a, ama mite lak panin amah ka hawlkhia ding hi. </VERS>
            <VERS vnumber="7"> Tua ahih ciangin note ki-ap un la, siangtho un; bang hang hiam cih leh keimah in Topa na Pasian uh ka hi hi. </VERS>
            <VERS vnumber="8"> Ka thukhamte zui un la, tuate sem un; note hong siangthosak Topa in keimah ka hi hi. </VERS>
            <VERS vnumber="9"> Bang hang hiam cih leh a nu ahih kei leh a pa a samsia mi peuhmah kithat ding hi; amah in a nu ahih kei leh a pa samsia khin a, ama sihna ah amahmah ngawh ding ahi hi.
            </VERS>
            <VERS vnumber="10"> “Pasal khat in ama vengpa’ zi tawh a mawh leh, tua a khialpa leh a khialnu kithat khawm ding hi. </VERS>
            <VERS vnumber="11"> A pa’ zi tawh a lumkhawm mipa in a pa a mindaisak suak hi; amau tegel kithat ding hi, amau’ sihna amau mah ngawh ding ahi hi. </VERS>
            <VERS vnumber="12"> Pasal khat a monu tawh a lupkhop leh, amau tegel kithat ding hi; amaute si kinai lua mi tawh khialhna bawl uh hi; amau’ sihna amau mah ngawh ding ahi hi. </VERS>
            <VERS vnumber="13"> Pasal khat in numei khat tawh lupkhop bangin pasal dang khat tawh a lupkhop leh, amau tegel kihhuaina a gamta khin uh ahi hi; amaute kithat ding hi, amau’ sihna amau mah ngawh ding ahi hi. </VERS>
            <VERS vnumber="14"> Pasal khat in zi la-in a zi’ nu tawh zong a lak thuah leh, tua in gitlohna ahi hi; note lakah gitlohna a om loh nadingin tuapa leh a nutate, mei tawh kihallum ding hi. </VERS>
            <VERS vnumber="15"> Pasal khat in ganhing khat tawh a mawh leh, amah kithat ding hi; note in a ganhing na that ding uh hi. </VERS>
            <VERS vnumber="16"> Numei khat in ganhing khat naih-in tua tawh a mawh leh, note in a numei leh a ganhing na that ding uh hi; amaute kithat ding hi, amau’ sihna amau mah ngawh ding ahi hi.
            </VERS>
            <VERS vnumber="17"> “Pasal khat in ama sanggamnu, a pa’ tanu ahih kei leh a nu’ tanu la-in, tua nu tawh mawhin, tua nu in tuapa tawh a mawh leh, tua in a zumhuai hi a, amau’ mipihte’ omna panin amaute kihawlkhia ding hi; tuapa in ama sanggamnu tawh mawh khin hi, tuapa in ama mawhna pua ding hi. </VERS>
            <VERS vnumber="18"> Pasal khat in nin nei numei khat tawh lumkhawmin, tua nu tawh a mawh leh, amau tegel in sian’tho nading ngeina palsat uh ahih manin, amau’ mipihte lak panin kihawlkhia ding hi. </VERS>
            <VERS vnumber="19"> Note in na nu’ sanggamnu ahih kei leh na pa’ sanggamnu tawh na mawh kei ding uh hi; bang hang hiam cih leh tua in a nai behte tawh mawhna ahi hi; amaute in amau’ mawhna pua ding hi. </VERS>
            <VERS vnumber="20"> Pasal khat in a pa’ sanggampa’ zi tawh a lupkhop leh, amah in a pa’ sanggampa a mindaisak ahi hi; amaute in amau khialhna thuak ding uh hi; amaute ta nei loin si ding uh hi. </VERS>
            <VERS vnumber="21"> Pasal khat in a sanggampa’ zi a lak leh, tua in nitna ahi hi; amah in a sanggampa a mindaisak ahi hi; amaute in ta nei lo ding uh hi.
            </VERS>
            <VERS vnumber="22"> “Tua ahih ciangin note in ka thukham khempeuh leh ka biakna ngeina kipte khempeuh zui-in, tuate na sem ding uh hi; tua in note na ten’ nading uh kong paipih nading leitang in note hong luakkhiat loh nading ahi hi. </VERS>
            <VERS vnumber="23"> Note’ mai-ah keimah in ka paihkhiat ding minamte’ ngeinate na zui kei ding uh hi; bang hang hiam cih leh amaute in hih nate khempeuh gamta uh ahih ciangin amaute ka kih hi. </VERS>
            <VERS vnumber="24"> Ahih hangin keimah in note tungah, ‘Note in amau leitang na luah ding uh hi; bawngnawi leh khuaizu a luan’na leitang, na neih dingun note’ tungah kong pia ding hi,’ kong ci khin zo hi. Keimah in mite kiang panin note a hong khenkhia Topa na Pasian uh ka hi hi. </VERS>
            <VERS vnumber="25"> Tua ciangin note in a siang ganhing leh a nin ganhing, a nin vasa leh a siang khentelna na bawl ding uh hi; note in nin hi ci-in na seh dingun keimah in ka tuam koihsa ahi ganhing hita leh vasa hita leh leitunga a pai thei khatpeuh peuh tawh hita leh note a kihhuai-in na kibawl kei ding uh hi. </VERS>
            <VERS vnumber="26"> Note in keima adingin na siangtho ding uh hi; bang hang hiam cih leh Topa ahi keimah in ka siangtho a, note in keima’ aa na hih theih nadingun mite kiang panin note kong tuamkoih zo hi.
            </VERS>
            <VERS vnumber="27"> “Pasal ahi a, numei ahi zongin van a kah a, ai a saan mi kithat ding hi; suang tawh amaute kidenglum ding hi; amau’ sihna amau mah ngawh ding ahi hi,” a ci hi.
            </VERS>
        </CHAPTER>
        <CHAPTER cnumber="21">
            <VERS vnumber="1"> Topa in Moses kiangah, </VERS>
            <VERS vnumber="2"> “Aaron’ tapa siampite tungah thu gen in la, amaute lak panin kuamah in ama beh nai pen ahi, a nu, a pa, a tapa, a tanu, a sanggampa, </VERS>
            <VERS vnumber="3"> ahih kei leh nungak ahi a sanggamnu (tua nu in pasal nei nai lo ahih manin amah tawh a kinai ahi hi; tua nu’ hangin amah kininsak thei ding hi) longal ama mite lakah misite’ hangin kininsak lo ding hi. </VERS>
            <VERS vnumber="4"> Amah in pasal neisa numei khatpeuh hangin ama mite lakah va kininsakin, tua bangin kidaisak lo ding hi. </VERS>
            <VERS vnumber="5"> Amaute in a lu uh mettol loin, amau’ khamul nawlhui zong kiat loin, a ci tung uh liamsak lo ding uh hi. </VERS>
            <VERS vnumber="6"> Amaute in amau’ Pasian adingin siangtho ding uh a, amau’ Pasian min daisak lo ding uh hi; bang hang hiam cih leh amaute in amau’ Pasian anlum ahi, Topa’ tungah meihal biakna pia uh hi; tua ahih ciangin amaute siangtho ding uh hi. </VERS>
            <VERS vnumber="7"> Amaute in numei paktat ahih kei leh a kininsaksa numei ten’pih lo ding uh hi; a pasal in a maksa numei zong ten’pih lo ding hi; bang hang hiam cih leh siampipa in ama Pasian adingin siangtho hi. </VERS>
            <VERS vnumber="8"> Amah in note’ Pasian’ anlum pia ahih manin note in amah na ap ding uh hi; amah in note’ adingin siangtho ding hi; bang hang hiam cih leh Topa ahi keimah, note hong siangtho sakpa, ka siangtho hi. </VERS>
            <VERS vnumber="9"> Siampi khatpeuh peuh’ tanu in paktatna tawh amah leh amah a kidaisak leh, ama pa a daisak ahi hi; tua nu, mei tawh kihal lum ding hi.
            </VERS>
            <VERS vnumber="10"> “Ama sanggamte lakah a lianpen, a lu tungah nilh sathau a kisun’napa leh a puante silh dingin a ki-ap khin siampipa in a samte phiahsak loin, a puante zong balkek lo ding hi; </VERS>
            <VERS vnumber="11"> amah in a nu leh a pa luang nangawn ahi zongin si luang khatpeuh peuh kiangah pai loin, amahmah zong kininsak lo ding hi; </VERS>
            <VERS vnumber="12"> biakinn panin zong pai khia loin, ama Pasian’ biakinn zong daisak lo ding hi; bang hang hiam cih leh ama Pasian’ aa ahi ki-apna nilh sathau in ama tungah om hi; keimah in Topa ka hi hi. </VERS>
            <VERS vnumber="13"> Amah in a zi dingin nungak la ding hi. </VERS>
            <VERS vnumber="14"> Meigong numei, a kimasa numei, a kininsaksa numei, numei paktat, amah in hih bangte ten’pih lo ding hi; ahih hangin amah in ama mite lak panin nungak khat zi-in la ding hi; </VERS>
            <VERS vnumber="15"> tua in ama mite lakah a tate a daisak loh nading ahi hi; bang hang hiam cih leh amah a siangthosakpa in keimah Topa ka hi hi, ci in,” a ci hi.
            </VERS>
            <VERS vnumber="16"> Topa in Moses tungah, </VERS>
            <VERS vnumber="17"> “Aaron kiangah hih bangin gen in: Na suan leh khakte sung panin a khang a khangin poina a nei mi in ama Pasian’ anlum pia dingin hong neh thei lo ding hi. </VERS>
            <VERS vnumber="18"> Bang hang hiam cih leh poina a nei, mittaw, khelbai, mai hem leh khut-leh-khe sau lua, </VERS>
            <VERS vnumber="19"> khut hoih lo, khe hoih lo, </VERS>
            <VERS vnumber="20"> elkul leh mi cingtak lo, mit hoih lo leh cithak a vei, meima nei leh ciltang kitam mi in hong naih lo ding hi; </VERS>
            <VERS vnumber="21"> siampi Aaron’ suan leh khakte sung panin poina a nei mi khatpeuh in Topa ading meihal biakna a pia dingin a nai-ah hong pai lo ding hi; amah in poina nei ahih manin, ama Pasian’ anlum pia dingin a nai-ah hong pai lo ding hi. </VERS>
            <VERS vnumber="22"> Amah in ama Pasian’ anlum, a siangtho pen leh a siangtho nate ne thei ding hi; </VERS>
            <VERS vnumber="23"> ahih hangin amah in poina nei ahih manin, ka biakinnte a daisak loh nadingin dalna puan gei ahi a biakna tau nai-ah ahi zongin hong pai lo ding hi; bang hang hiam cih leh amaute a siangthosakpa in keimah Topa ka hi hi,” a ci hi. </VERS>
            <VERS vnumber="24"> Tua ahih ciangin Moses in Aaron leh a tapate leh Israel mite khempeuh tungah a gen hi.
            </VERS>
        </CHAPTER>
        <CHAPTER cnumber="22">
            <VERS vnumber="1"> Topa in Moses kiangah, </VERS>
            <VERS vnumber="2"> “Aaron leh a tapate in keima min siangtho a daisak loh nadingun amaute in keima tungah a hong ap uh ahi, Israel mite’ na a siangthote panin a kikep nadingun gen in; keimah in Topa ka hi hi. </VERS>
            <VERS vnumber="3"> Amaute kiangah, ‘Na suan leh khakte uh sung panin a khang a khangin khatpeuh in a nit lai takin Israel mite in Topa tungah a ap a siangtho nate a naih leh, keima omna panin tuapa kihawlkhia ding hi: keimah in Topa ka hi hi. </VERS>
            <VERS vnumber="4"> Aaron’ gui sung panin meima leh a na tui a paikhia mi peuhmah in amah a sian’tho mateng a siangtho nate ne thei lo ding hi. Misi lawn’na hita leh a na tui a tehpa lawn’na hita leh a nin na khatpeuh peuh a lawngpa, </VERS>
            <VERS vnumber="5"> amah a nit theih nadingin a bokvak ganhing khat hita leh nitna a ngah theih nading mi khat hita leh a lawngpa, ama nitna in bangbang hita leh— </VERS>
            <VERS vnumber="6"> tua bang na a lawng mipa pen a nitak mateng a nin hi ding a, amah in tui sungah a pumpi a sil kei leh a siangtho nate ne lo ding hi. </VERS>
            <VERS vnumber="7"> Ni a tum ciangin amah siang ding hi: tua khit ciangin amah in a siangtho nate ne thei ding hi; bang hang hiam cih leh tua bangte pen ama nek ding mah ahi hi. </VERS>
            <VERS vnumber="8"> A mawk sihte hita leh gamsate in a balgawpte hita leh amah in ne-in tua tawh amah kininsak lo ding hi`: keimah in Topa ka hi hi,’ ci in. </VERS>
            <VERS vnumber="9"> Tua ahih ciangin amaute in ka thuhilhna zui ding uh hi; tua hi kei leh amaute in tua thu a daisak uh ciangin khialhna thuakin sihpih ding uh hi: amaute a siangthosakpa in keimah Topa ka hi hi.
            </VERS>
            <VERS vnumber="10"> “A pua lam mi in a siangtho na ne lo ding hi. Siampipa’ innah a om peemta ahi a kicial nasemte ahi zongin a siangtho na ne lo ding hi; </VERS>
            <VERS vnumber="11"> ahih hangin siampi khat in ama adingin sum tawh sila khat a lei leh, tua a sila in ne thei ding hi; ama inn sunga a suak mite in ama an ne thei ding uh hi. </VERS>
            <VERS vnumber="12"> Siampipa’ tanu khat in a pualam mi khat tawh a kiten’ leh tua nu in a siangtho biakna nate ne thei lo ding hi. </VERS>
            <VERS vnumber="13"> Ahih hangin siampipa’ tanu pen meigong ahi a, a kima ahi zongin, ta nei loin, a nungak lai mah bangin a pa’ innah a ciahkik leh, tua nu in a pa’ an ne thei ding hi; ahi zongin a pualam mi kuamah in tua an ne thei lo ding hi. </VERS>
            <VERS vnumber="14"> Mi khat in theih lohna hangin a siangtho na khat a nek leh, tua a na man zah sehnga suah sehkhat behlapin, siampipa tungah a siangtho na pia ding hi. </VERS>
            <VERS vnumber="15"> Israel mite in Topa’ tungah a piak ahi, amaute’ na siangthote pen siampite in ninsak lo ding uh a, </VERS>
            <VERS vnumber="16"> tua bangin amau’ na a siangthote nekna tawh mawhna leh khialhna amaute pua sak lo ding uh hi; bang hang hiam cih leh keimah in amaute a siangthosak Topa ka hi hi,” a ci hi.
            </VERS>
            <VERS vnumber="17"> Topa in Moses kiangah, </VERS>
            <VERS vnumber="18"> “Aaron leh a tapate leh Israel mi khempeuh tungah hih bangin gen in: Israel mite sung panin ahi zongin Israel sungah a peem mite lak pan ahi zongin mi khatpeuh in biakna a piak ciangin, thuciamna a tun’sakna hita leh meihal biakna-in Topa tungah a kipia ut thu-a biakna hita leh, </VERS>
            <VERS vnumber="19"> hong kisan’ theih nadingin bawngtal hita leh tuu hita leh keel hita leh, a sitbang lo apa khat na pia ding uh hi. </VERS>
            <VERS vnumber="20"> Note in a sitbang khatpeuh peuh na pia kei ding uh hi; bang hang hiam cih leh hong kisang zo lo ding hi. </VERS>
            <VERS vnumber="21"> Mi khatpeuh in bawnghon panin ahi zongin a tuu leh keel hon panin ahi zongin thuciamna tun’sak nading hita leh ut thu-a biakna-in hita leh Topa tungah thunuam-a biakna a piak ciangin, a kisan’ theih nadingin a ganhing a cidam hi ding hi; ama tungah sitban’na om lo ding hi. </VERS>
            <VERS vnumber="22"> Ganhing a mittaw, a gamtang theilo, ahem, meima nai a nei, cithak ahih kei leh meima a neite pen, note in Topa tungah pia loin, Topa tungah mei tawh kihal biakna-in biakna tau tungah tuate na zang kei ding uh hi. </VERS>
            <VERS vnumber="23"> Bawngtal hita leh tuuno hita leh a na khatpeuh a saulua ahih kei leh a tom luate pen note in ut thu-a biakna-in na pia thei ding uh hi; ahih hangin thuciamna biak nadingin kisang zo lo hi. </VERS>
            <VERS vnumber="24"> A ciltangte a sanim, a kisukham, a kikeek ahih kei leh a ki-at ganhing khatpeuh peuh, note in Topa tungah pia loin, na gam sung uhah biakna-in na zang kei ding uh hi; </VERS>
            <VERS vnumber="25"> gamdang mite khatpeuh peuh tung pana kingah tua ci bang ganhingte zong na Pasian uh’ adingin note in na pia kei ding uh hi. Amaute sitbang a, hem ahih manin tuate hong kisang zo lo ding hi,” a ci hi.
            </VERS>
            <VERS vnumber="26"> Topa in Moses kiangah, </VERS>
            <VERS vnumber="27"> “Bawng ahih kei leh tuu ahih kei leh keel khat a suah ciangin a pi tawh ni sagih sung omkhawm ding hi; a ni giat ni-a kipanin tua ganno pen Topa’ tungah mei tawh kihal biakna-in kisang thei ding hi. </VERS>
            <VERS vnumber="28"> A pi pen bawng hita leh tuu hita leh, note in a pi leh a no ni khat sungin na gokhawm kei ding uh hi. </VERS>
            <VERS vnumber="29"> Note in Topa tungah lungdam koh biakna na piak uh ciangin, note hong kisan’ theih nadingin na pia ding uh hi. </VERS>
            <VERS vnumber="30"> A tua ni mahin kine ding a, note in a zingsang dong siit na nei kei ding uh hi: keimah in Topa ka hi hi.
            </VERS>
            <VERS vnumber="31"> “Tua ahih ciangin note in ka thupiaknate zui-in tuate na sem ding uh hi: keimah in Topa ka hi hi. </VERS>
            <VERS vnumber="32"> Note in keima min siangtho na daisak kei ding uh hi; Israel mite lakah kei hong kisiangthosak ding hi; keimah in note a hong siangthosak Topa, </VERS>
            <VERS vnumber="33"> note’ Pasian ahi dingin Izipt gam panin note a hong paikhiatpihpa ka hi hi: keimah in Topa ka hi hi,” a ci hi.
            </VERS>
        </CHAPTER>
        <CHAPTER cnumber="23">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in: Note in a siangtho biak kikhopnate hi ci-a na gen ding uh a kiseh Topa’ pawi ahi a kiseh keima pawite in hihte ahi hi. </VERS>
            <VERS vnumber="3"> Ni guk sungin nasep kizo ding hi; ahih hangin a ni sagih ni in a thupi tawlngakna sabbath, a siangtho kikhopna ahi hi; note in tua ni-in na na sem kei ding uh hi; tua in note’ ten’na khempeuh ah Topa’ adingin sabbath ahi hi.
            </VERS>
            <VERS vnumber="4"> “Hihte in amaute adingin a kiseh hunin note in na gen ding uh ahi Topa’ pawi a kisehte a siangtho biak kikhopnate ahi hi. </VERS>
            <VERS vnumber="5"> A kha masa, tua kha ni sawm-le-li ni ni takin Topa’ Paisan Pawi ahi hi. </VERS>
            <VERS vnumber="6"> Tua kha mah a ni sawm-le-nga ni in Topa tungah silngo sawhloh anlum pawi ahi hi; ni sagih sung note in silngo sawh loh anlum na ne ding uh hi. </VERS>
            <VERS vnumber="7"> A ni masa ni-in note in a siangtho kikhopna khat na nei ding uh hi; note in thatang nasep na sem kei ding uh hi; </VERS>
            <VERS vnumber="8"> Ahih hangin note in Topa tungah meihal biakna ni sagih sung na pia ding uh hi; a ni sagih ni in a siangtho kikhopna khat ahi hi; note in thatang nasep na sem kei ding uh hi,” a ci hi.
            </VERS>
            <VERS vnumber="9"> Topa in Moses kiangah, </VERS>
            <VERS vnumber="10"> “Israel mite tungah hih bangin gen in: Note tungah ka hong piak leitangah note tungin an na lak uh ciangin, note in na anpal lakte uh lom khat siampipa kiangah na paipih ding uh hi; </VERS>
            <VERS vnumber="11"> note hong kisan’theih nadingin amah in Topa mai-ah anlom veii ding hi; a zing ciang sabbath khit ciangin siampipa in tua anlom veii ding hi. </VERS>
            <VERS vnumber="12"> Note in anlom na veii ni-un, Topa tungah meihal biakna-in a sitbang lo kum khat a pha tuuno a pa khat na pia ding uh hi. </VERS>
            <VERS vnumber="13"> Tua tawh a kipia khawm ding an tawh biakna in sathau tawh a kibawl annel seu seh sawmsuah seh nih hi ding a, a gim namtui dingin Topa tungah meihal biakna-in kipia ding hi; tua tawh a kipiakhawm ding leenggahzu tawh biakna in leenggahzu thawl khat hi ding hi. </VERS>
            <VERS vnumber="14"> Note in na Pasian uh biakna na paipih ma, hih ni matengin anlum hita leh a ki-em an hita leh a sial hita leh na ne kei ding uh hi; tua in note’ khang tawntungin na ten’na khempeuh uhah thukham khat hi tawntung hi.
            </VERS>
            <VERS vnumber="15"> “Note in a zing ciang sabbath khit ciang, veii-a biakna anlom na paipih ni uh a, kipan ni na sim to ding uh hi; nipi kal sagih bit hi ding hi; </VERS>
            <VERS vnumber="16"> a sabbath sagihna khit a zing ciang dong ni sawmnga na sim ding uh hi; tua ciangin note in an thak ahi an tawh biakna Topa tungah na paipih ding uh hi. </VERS>
            <VERS vnumber="17"> Note in na ten’na uh panin veii dingin seu seh sawmsuah seh nih a kibawl anlum lum nih nong paipih ding uh hi; tuate in annel kibawl, silngo sawh a, ki-em, Topa tungah anpal a, a kipia hi ding hi. </VERS>
            <VERS vnumber="18"> Note in anlum tawh a sitbang lo kum khat a pha tuuno sagih, leh bawngtalno khat, leh tuutal nih na pia ding uh hi; tuate Topa tungah a gim namtui mei tawh kihal biak nadingin an tawh biakna leh leenggahzu tawh biaknate tawh Topa tungah meihal biakna hi ding hi. </VERS>
            <VERS vnumber="19"> Note in khialhna hanga biakna-in keel a pa khat leh thunuam-a biakpiakna-in kum khat a pha tuuno a pa nih na pia ding uh hi. </VERS>
            <VERS vnumber="20"> Siampipa in Topa mai-ah veii-a biakna-in anpal anlum leh tuuno nih tawh tuate veii ding hi; tuate in siampipa adingin Topa mai-ah a siangtho hi ding hi. </VERS>
            <VERS vnumber="21"> Note in tua ni mahin genthangna na bawl ding uh hi; note in a siangtho kikhop khat na nei ding uh hi; note in thatang nasep na sem kei ding uh hi; tua in note ten’na khempeuh ah na khang tawntungun thukham khat hi tawntung hi.
            </VERS>
            <VERS vnumber="22"> “Note in na leitang panun an na lak uh ciangin, na lo nawl dongun la loin, na an lak khit uh ciangin a sangte zong na khawm kei ding uh hi; note in mizawngte leh khualmi adingin tuate na nusia ding uh hi: keimah in Topa na Pasian uh ka hi hi,” a ci hi.
            </VERS>
            <VERS vnumber="23"> Topa in Moses kiangah, </VERS>
            <VERS vnumber="24"> “Israel mite tungah hih bangin gen in: A kha sagihna, tua kha a ni masa ni-in note in thupi tawlngakna ni khat, peengkul tumna tawh a kibawl phawkna, a siangtho kikhopna khat na nei ding uh hi. </VERS>
            <VERS vnumber="25"> Note in thatang nasep na sem kei ding uh hi; Note in Topa’ tungah meihal biakna na paipih ding uh hi,” a ci hi.
            </VERS>
            <VERS vnumber="26"> Topa in Moses kiangah, </VERS>
            <VERS vnumber="27"> “Hih a kha sagihna ni sawm ni in kilemna ni ahi hi; tua in note’ adingin a siangtho kikhopna hun hi ding a, note kigawt tawmin Topa’ tungah meihal biakna na pia ding uh hi. </VERS>
            <VERS vnumber="28"> Note in tua ni-in na na sem kei ding uh hi; bang hang hiam cih leh tua in Topa note Pasian’ mai-ah note adingin kilemna bawl nadingin kilemna bawl ni ahi hi. </VERS>
            <VERS vnumber="29"> Bang hang hiam cih leh tua ni-in amahmah a kigawt tawm lo peuhmah ama mite kiang panin kihawlkhia ding hi. </VERS>
            <VERS vnumber="30"> Tua ni-in na khatpeuh peuh a sem mi peuhmah keimah in ama mite lak panin ka susia ding hi. </VERS>
            <VERS vnumber="31"> Note in na na sem kei ding uh hi; tua in na khang tawntungun na ten’na khempeuh uhah thukham khat hi tawntung ding hi. </VERS>
            <VERS vnumber="32"> Tua in note adingin thupi tawlngakna sabbath khat hi ding a, nomau mah na kigawt tawm ding uh hi; tua kha ni kua ni a nitak akipan, a nitak panin a nitak kik dong note in na sabbath uh na tang ding uh hi,” a ci hi.
            </VERS>
            <VERS vnumber="33"> Topa in Moses kiangah, </VERS>
            <VERS vnumber="34"> “Israel mite tungah hih bangin gen in: Hih kha sagihna a ni sawm-le-nga ni akipan ni sagih sung in Topa ading buk pawi ahi hi. </VERS>
            <VERS vnumber="35"> A ni masa ni-in a siangtho kikhopna khat hi ding hi; note in thatang nasep na sem kei ding uh hi. </VERS>
            <VERS vnumber="36"> Ni sagih sung note in Topa tungah meihal biakna na pia ding uh hi; a ni giat ni-in note in a siangtho kikhopna khat nei-in Topa’ tungah meihal biakna na pia ding uh hi; tua in a thupi kikhopna khat ahi hi; note in thatang nasep na sem kei ding uh hi.
            </VERS>
            <VERS vnumber="37"> “Hihte in Topa tungah mei tawh kihal biakna, meihal biakna leh an tawh biakna, biakpiakna leh leenggahzu tawh biaknate, amau’ ni ciatin piak dingin a siangtho kikhopna hunin na gen ding uh, Topa’ pawi a kisehte ahi hi; </VERS>
            <VERS vnumber="38"> note in Topa tungah na piak uh Topa’ Sabbath-te, note’ letsongte, thuciamna na biaknate khempeuh uh leh ut thu-a na biaknate khempeuh uh banah piak ding ahi hi.
            </VERS>
            <VERS vnumber="39"> “Note in leitanga piangte na kaihkhop khit uh, kha sagihna a ni sawm-le-nga ni akipan ni sagih sung Topa’ pawi na bawl ding uh hi; a ni masa ni in a thupi tawlngakna khat hi a, a ni giat ni zong a thupi tawlngakna khat mah hi ding hi. </VERS>
            <VERS vnumber="40"> Note in a ni masa ni-in singkung hoih gahte, nisuh hiangte, a teh tam singhiang paipite, leh lui-a gialhekte na la ding uh hi; Topa na Pasian uh mai-ah ni sagih sung note na lungdam ding uh hi. </VERS>
            <VERS vnumber="41"> Note in tua pen kum simin ni sagih sung pawi-in na nei ding uh hi; tua in note’ khang tawntungin thukham khat hi tawntung ding hi; note in kha sagihna sungah na bawl ding uh hi. </VERS>
            <VERS vnumber="42"> Note in ni sagih sung buk sungah na teeng ding uh hi; Israelte lakah tualsung mi khempeuh buk sungah teeng ding hi; </VERS>
            <VERS vnumber="43"> tua pen keimah in Izipt gam panin amaute ka paikhiapih lai-in Israel mite buk sungah ka teen’sakna thu note suan leh khakte in a theih nading ahi hi; keimah in Topa na Pasian uh ka hi hi,” a ci hi.
            </VERS>
            <VERS vnumber="44"> Tua bangin Moses in Israel mite tungah Topa’ pawi a kisehte a gen hi.
            </VERS>
        </CHAPTER>
        <CHAPTER cnumber="24">
            <VERS vnumber="1"> Topa in Moses kiangah, </VERS>
            <VERS vnumber="2"> “Meivak khat a tawntungin a kivak suak theih nadingin meivak adingin oliv gah a kisuzante panin sathau siangtho nang kiangah hong paipih nading uh Israel mite thu pia in. </VERS>
            <VERS vnumber="3"> Kikhopna buk sung, tecipan’na dalna puan pua lamah, Aaron in nitak-a kipanin zingsang dongin Topa mai-ah a tawntungin tua meivak a ngeina bangin koih ding hi; tua in na khang khangun thukham khat hi tawntung ding hi. </VERS>
            <VERS vnumber="4"> Amah in kham citak meivak khuam tungah meivakte a ngeina bangin Topa mai-ah om sak tawntung ding hi.
            </VERS>
            <VERS vnumber="5"> “Nangmah in annel la in la, tua panin moh sawm-le-nih bawlin em in; moh khat ciangin annel seu seh sawmsuah seh nih hi ding hi. </VERS>
            <VERS vnumber="6"> Nangmah in kham citak sabuai tungah tuate gual nih-in na koih ding a, gual khatah guk om ding hi. </VERS>
            <VERS vnumber="7"> Phawkna-in Topa tungah mei tawh biakna-in piak dingin anlum tawh a paikhawm theih nadingin nangmah in a gual nihte-ah paknamtui siangtho na koih ding hi. </VERS>
            <VERS vnumber="8"> Sabbath ni simin Aaron in a tawntunga thuciamna-in Israel mite tangin Topa mai-ah a ngeina bangin koih tawntung ding hi. </VERS>
            <VERS vnumber="9"> Tua in Topa tungah mei tawh kihal biakna sung panin amah in a tawntunga a ngah ding a siangtho pen ama kaih ahih manin, Aaron leh ama suante ading hi a, amaute in a siangtho mun khatah ne ding uh hi,” a ci hi.
            </VERS>
            <VERS vnumber="10"> Tu-in Israel mite khat’ tapa, a pa Izipt mi ahi khat, Israel mite lakah paikhia hi; Israel numei’ tapa leh Israel mi khat giahphual ah kitawng uh a, </VERS>
            <VERS vnumber="11"> Israel numei’ tapa in Min Siangtho gensia-in samsia hi. Amaute in Moses kiangah amah paipih uh hi. Ama nu’ min in Shelomith hi a, Dan minam, Dibri’ tanu ahi hi. </VERS>
            <VERS vnumber="12"> Topa’ deihna amaute tungah a kigen mateng amaute in tua mipa khumcip uh hi.
            </VERS>
            <VERS vnumber="13"> Topa in Moses kiangah, </VERS>
            <VERS vnumber="14"> “A samsia mipa pen giahphual pua lamah paipih in; ama samsiat a za mi khempeuh ama lu tungah amau’ khut nga sak in la, mihonte khempeuh amah deng sak in. </VERS>
            <VERS vnumber="15"> Israel mite tungah hih bangin gen in: ama Pasian a samsia mi peuhmah in ama khialhna thuak ding hi. </VERS>
            <VERS vnumber="16"> Topa’ min a gensia mipa kithat ding hi; mihonte khempeuh in amah deng ding uh hi; peemta hita leh tualsung mi hita leh, Min Siangtho a gensiat ciangin kithat ding hi. </VERS>
            <VERS vnumber="17"> Mi a thatpa kithat ding hi. </VERS>
            <VERS vnumber="18"> Ganhing a thatpa in a ganhing mah-in loh ding hi. </VERS>
            <VERS vnumber="19"> Mi khat in a vengte khat a poisak leh, ama hih bangin ama tung mahah kithuk kik ding a, </VERS>
            <VERS vnumber="20"> guh kitan tang ding guh kitan, mittang tang ding mittang, ha tang ding ha kihih ding hi; amah in mi khat a poisak bangin amah kipoisak ding hi. </VERS>
            <VERS vnumber="21"> Ganhing a thatpa in loh ding hi; mi a thatpa kithat ding hi. </VERS>
            <VERS vnumber="22"> Note in peemta leh tualsung mi adingin ngeina a kibang khat na nei ding uh hi; bang hang hiam cih leh keimah in Topa na Pasian uh ka hi hi,” a ci hi. </VERS>
            <VERS vnumber="23"> Tua ahih ciangin Moses in Israel mite tungah thu gen hi; amaute in a samsia mipa giahphual pua lamah paipih uh a, suang tawh a deng uh hi. Topa in Moses a thupiak bangin Israel mite in hih uh hi.
            </VERS>
        </CHAPTER>
        <CHAPTER cnumber="25">
            <VERS vnumber="1"> Topa in Sinai Mual tungah Moses kiangah, </VERS>
            <VERS vnumber="2"> “Israel mite tungah hih bangin gen in: Note kong piak leitangah na tun’ uh ciangin, leitang in Topa adingin sabbatth tang ding hi. </VERS>
            <VERS vnumber="3"> Kum guk sung note in na lo uh na pawi ding uh hi; kum guk sung note in na leenggui lo uh hah-in a gahte na kaikhawm ding uh hi; </VERS>
            <VERS vnumber="4"> ahih hangin a kum sagihna ah, leitang ading a thupi tawlngakna sabbath, Topa ading sabbath om ding hi; note in na lo uh na pawi kei ding uh a, na leenggui lo uh na hah kei ding uh hi. </VERS>
            <VERS vnumber="5"> A li pote note in na kaikhawm kei ding uh hi; a kipuah lo leenggui gahte note in na kaikhawm kei ding uh hi; leitang’ adingin a thupi tawlngakna kum hi ding hi. </VERS>
            <VERS vnumber="6"> Leitang sabbath kum-a piang tawmte in note ading, note leh na sila pasal leh numeite ading leh a kicial na nasemte uh ading leh note tawh a teeng a peem mi ading an hong sik ding hi; </VERS>
            <VERS vnumber="7"> a piang khempeuhte in na bawngte uh ading leh na leitang uhah a om ganhingte an ding ahi hi.
            </VERS>
            <VERS vnumber="8"> “Kum nipi sagih hun in note adingin kum sawm-li-le-kua ahih theih nadingin note in kum nipi sagih, kum sagih mun sagih vei na simto ding uh hi. </VERS>
            <VERS vnumber="9"> Tua ciangin note in kha sagihna a ni sawm ni-in nakpi-in peengkul na tum ding uh hi; kilemna ni-in note in na gam khempeuh uhah peengkul aw na gingkhia sak ding uh hi. </VERS>
            <VERS vnumber="10"> Note in a kum sawmngana siangtho sakin, gam sunga a teeng mi khempeuhte tungah suahtakna na genthang ding uh hi; note in nomau neihsa ciatah pai kikin note in nomau innkuanpihte ciat kiangah na ciahkik uh ciangin note adingin jubili hi ding hi. </VERS>
            <VERS vnumber="11"> Tua a kum sawmngana in note adingin jubili hi ding hi; tua kum sungin note in lo pawi loin, a li pote zong la loin, a kihah lo leengguite panin zong leenggah na khawm kei ding uh hi. </VERS>
            <VERS vnumber="12"> Bang hang hiam cih leh tua in jubili ahi hi; tua in note adingin siangtho ding hi; note in lo pan-a piangsate na ne ding uh hi.
            </VERS>
            <VERS vnumber="13"> “Hih Jubili kum sungin note khempeuh in nomau neihsa ciat na ngah kik ding uh hi. </VERS>
            <VERS vnumber="14"> Note in na vengte tungah na zuak uh ahi zongin na vengte kiang panun na lei uh ahi zongin note khat leh khat na kikhem kei ding uh hi. </VERS>
            <VERS vnumber="15"> Jubili khit ciangin a kum pha zah tawh kituakin note in na vengte uh kiang panin lei-in, a an piang ding kum zah tawh kituakin amau in note tungah hong zuak ding uh hi. </VERS>
            <VERS vnumber="16"> A kum a tam leh a man na khangsak ding uh hi; a kum a tawm leh a man na kiamsak ding uh hi; bang hang hiam cih leh no tungah hong zuak pen a tuk tung ding zah ahi hi. </VERS>
            <VERS vnumber="17"> Note khat leh khat kikhem loin na Pasian uh na zahtak ding uh hi; bang hang hiam cih leh keimah in Topa na Pasian uh ka hi hi.
            </VERS>
            <VERS vnumber="18"> “Tua ahih ciangin note in ka thukhamte hihin, ka biakna ngeina kipte zui-in tuate na sem ding uh hi; tua hi leh note lungmuang takin gam sungah na teeng ding uh hi. </VERS>
            <VERS vnumber="19"> Leitang in gah gahin, note in na kham takun ne-in, tua sungah lungmuang takin na teeng ding uh hi. </VERS>
            <VERS vnumber="20"> Note in, ‘Lo lah pawi loin an lah la kei lehang, a kum sagihna ah bang ne ding i hi hiam?’ na cih uh leh </VERS>
            <VERS vnumber="21"> keimah in a kum gukna ah note tungah thupha kong pia ding a, kum thum sung ading gah hong gah ding hi. </VERS>
            <VERS vnumber="22"> A kum giatna ah lo na pawi uh ciangin, note in anlui na ne ding uh hi; anthak hong tun’ a kum kua mateng note in a lui na ne ding uh hi. </VERS>
            <VERS vnumber="23"> Leitang in keima’ aa ahih manin neih suak dingin leitang kizuak lo ding hi; bang hang hiam cih leh note in kei tawh a omkhawm mikhual leh peemtate na hi uh hi. </VERS>
            <VERS vnumber="24"> Note in na neih uh leitang khempeuh na kitanh kik sak thei ding uh hi.
            </VERS>
            <VERS vnumber="25"> “Na sanggampa zawngin a neihsa leitang khenkhat a zuak leh, tua ciangin amah tawh a kinai a behpa hong pai-in a sanggampa zuaksa tanh ding hi. </VERS>
            <VERS vnumber="26"> Mi khat in tua na a tatsak ding mi a neih kei a, amahmah hong hau kikin a tanh zo dingin a pian’ leh, </VERS>
            <VERS vnumber="27"> amah in tua na a zuak zawh a kumte sim hen la, a zuakna mipa tungah a val-a piak dingte pia kik hen; amah in a neihsa ngah kik ding hi. </VERS>
            <VERS vnumber="28"> Ahih hangin amah in ama adingin ngah kik zawh nading lampi a neih kei leh, tua ama zuak na pen jubili kum mateng a leipa’ khut sungah om ding hi; jubili ciangin tua na kipia khia-in, amah in a neihsa ngah kik ding hi.
            </VERS>
            <VERS vnumber="29"> “Mi khat in khuapi kulh sungah ten’na inn khat a zuak leh, a kizuak khit kum khat bit sungin amah in tanh kik thei ding hi; kum khat bit sung amah in tatkik theih nading thu nei ding hi. </VERS>
            <VERS vnumber="30"> Tua pen kum khat khit bit sungin a kitatkik kei leh, khuapi kulh sunga om tua inn pen a leipa in khang tawntungin a neih dingin kibawlsak ding hi; jubili ciangin kipiakik lo ding hi. </VERS>
            <VERS vnumber="31"> Ahih hangin a kimkotah kulh a nei lo khua neu-a innte pen gam sung lote tawh a kibangin kingaihsun ding hi; tuate kitanh kik thei ding hi; jubili ciangin tuate kipiakhia ding hi. </VERS>
            <VERS vnumber="32"> Ahi zongin Levi mite’ khuapite, amau neihsa khuapite-a innte ahih leh, Levi mite in khat vei peuh ciangin tanh thei ding uh hi. </VERS>
            <VERS vnumber="33"> Levi mi khatpeuh in ama tat kik theih ding hi napi a tat kei leh, amau neihsa khuapi sunga tua inn pen jubili ciangin kipia khia ding hi; bang hang hiam cih leh Levi mite’ khuapi sunga innte pen Israel mite lakah amau neihsa ahi hi. </VERS>
            <VERS vnumber="34"> Ahih hangin amau khuapi taang gamte kizuak thei lo ding hi; bang hang hiam cih leh tua in amau’ neih tawntung na ahi hi.
            </VERS>
            <VERS vnumber="35"> “Na sanggampa uh zawng-in, note bangin amah a kivak zawh kei leh, note in amah na vaak ding uh hi; mikhual leh peemta bangin amah in note tawh om ding hi. </VERS>
            <VERS vnumber="36"> Na sanggampa uh no kiangah hong ten’ theih nadingin ama tung panin ameet akhang la kei un la, na Pasian uh zahtak un. </VERS>
            <VERS vnumber="37"> Note in ama tungah a meet-in sum leitawi pia loin, ama tungah a meet-in na an uh zong na pia kei ding uh hi. </VERS>
            <VERS vnumber="38"> Keimah in note’ Pasian ahi ding leh, note tungah Kanaan leitang a hong pia dingin Izipt gam panin note a hong paikhiatpih Topa na Pasian uh ka hi hi.
            </VERS>
            <VERS vnumber="39"> “Na gei-a na sanggampa zawngin, nangma tungah amahmah hong kizuak leh, sila bangin na na sem sak kei ding hi: </VERS>
            <VERS vnumber="40"> amah in nang kiangah a kicial nasem leh peemta bangin om ding hi. Amah in jubili kum mateng nang tawh na hong sem ding hi; </VERS>
            <VERS vnumber="41"> tua ciangin nang kiang panin amah leh amah tawh a om a tate paikhia-in, ama innkuan zuan kikin, a pate’ neihsa ngah kik ding hi. </VERS>
            <VERS vnumber="42"> Bang hang hiam cih leh amaute in Izipt gam panin ka paikhiatpih keima nasemte ahi uh hi; a amaute sila-in kizuak lo ding hi. </VERS>
            <VERS vnumber="43"> Note in hih gawpgawpna tawh amah na uk kei ding uh a, na Pasian uh na zahtak ding uh hi. </VERS>
            <VERS vnumber="44"> Note in na neih theih ding uh sila pasal leh sila numeite in: note in na kimkot uh a, om minamte lak panin sila pasal leh sila numei na lei thei ding uh hi. </VERS>
            <VERS vnumber="45"> Note in na gam sung uhah a suak, note lakah a hong peem mi khualte leh note tawh a om amau’ innkuante lak panin zong na lei thei ding uh hi; amaute in nomau’ aa hi thei ding uh hi. </VERS>
            <VERS vnumber="46"> Note in amaute pen note khit ciangin na tapate uh tungah amau’ neih tawntung dingin a luah dingin na pia thei ding uh hi; note in sila-in amaute na nei thei ding uh a, ahih hangin na sanggam uh Israel mite khat leh khat hih gawpgawpna tawh na ki-uk kei ding uh hi.
            </VERS>
            <VERS vnumber="47"> “Note tawh a om khualmi ahih kei leh peemta khat hong hau a, ama kianga om na sanggampa uh zawngin, no tawh a om khualmipa tung ahi a, peemta-pa tung ahi zongin, tua ahih kei leh khualmipa innkuan khatpeuh peuh tungah amah a kizuak leh, </VERS>
            <VERS vnumber="48"> amah in a kizuak khit ciangin amah kitanh kik thei ding hi; ama sanggamte khatpeuh peuh in amah tanh thei ding hi; </VERS>
            <VERS vnumber="49"> ama innlak pa ahih kei leh a innlak sanggampa in tanh thei ding hi; ama innkuan sunga a kinai pih a beh khatpeuh in amah tanh thei ding hi; tua ahih kei leh zong amah a hauh leh amahmah kitanh kik thei ding hi. </VERS>
            <VERS vnumber="50"> Amah in ama tungah amahmah a kizuak-a kipan jubili kum dong amah a leipa tawh tuat ding a, ama suahtak nading sum pen a kum phazah tawh kituak hi ding hi; a topa tawh a omkhawm hun sung teng pen a kicial nasem khat thaman zah-in seh ding hi. </VERS>
            <VERS vnumber="51"> Kum tampi in a sap lai leh, amah in tuate tawh kituakin ama thaman ding a kipiakna sung panin ama kitatkhiat nadingin pia kik ding hi. </VERS>
            <VERS vnumber="52"> Ahih hangin jubili kum ding kum tawmkhat in a sap leh amah in a topa tawh tuatna khat nei ding hi; ama sepsak ding kum a om lai tawh kituakin ama kitatkhiat nadingin sum pia kik ding hi. </VERS>
            <VERS vnumber="53"> Amah in a topa tungah a kum kum-a kicial nasempa tawh kibang ding hi; a topa in note’ muhna ah hih gawpgawpna tawh amah uk lo ding hi. </VERS>
            <VERS vnumber="54"> Hih bang danin amah a kitatkhiat kei leh, jubili kum ciangin amah leh amah tawh a om a tate’ kikhahkhia ding hi. </VERS>
            <VERS vnumber="55"> Bang hang hiam cih leh Israel mite in kei adingin nasemte ahi uh hi; amaute pen Izipt gam panin keimah in ka paikhiatpih keima nasemte ahi uh hi: keimah in Topa na Pasian uh ka hi hi.
            </VERS>
        </CHAPTER>
        <CHAPTER cnumber="26">
            <VERS vnumber="1"> “Note in nomau adingin a mai-ah na kun dingun milim bawl loin, a kiseek milim hita leh khuam hita leh ding sak loin, na gam sung uhah suang milim na phut kei ding uh hi; bang hang hiam cih leh keimah in Topa na Pasian uh ka hi hi. </VERS>
            <VERS vnumber="2"> Note in ka sabbath-te tangin ka biakinn na zahtak ding uh hi: keimah in Topa ka hi hi.
            </VERS>
            <VERS vnumber="3"> “Note in ka thukham zui-in ka thupiaknate mangin tuate na sep uh leh, </VERS>
            <VERS vnumber="4"> keimah in note guahtui amau’ hunin kong pia ding a, leitang in ama gahte hong piangsakin, lo-a kungte in amau’ gah gah ding uh hi. </VERS>
            <VERS vnumber="5"> Na cil uh ante lenggah lawh hun dong kimang ding a, leenggah minte in lo pawi hun dong kimang ding hi; note in na kham takun na an uh na ne ding uh a, lungnuam takin na gam sung uhah na teeng ding uh hi. </VERS>
            <VERS vnumber="6"> Keimah in gam sungah nopsakna hong pia-in, note lungdam takin na lum ding uh a, bangmah in note hong lausak lo ding hi; keimah in gam sung panin ganhing gilote ka hawlkhia ding a, gal kidona in na gam uh hong nawk lo ding hi. </VERS>
            <VERS vnumber="7"> Note in na galte uh na delh ding uh a, note mai-ah namsau in amaute puksak ding hi. </VERS>
            <VERS vnumber="8"> Note nga in zakhat zo-in, note zakhat in tulsawm na zo ding uh hi: note’ mai-ah namsau in na galte uh puksak ding hi. </VERS>
            <VERS vnumber="9"> Keimah in note ka hong pingaihsut ding a, note hong pung sakin, tampi hong phasakin, note tawh ka thuciamna ka kipsak ding hi. </VERS>
            <VERS vnumber="10"> Note in sau veipi a kikhol a luite ne-in, note in a thak koih nadingin alui na hahsiang masa ding uh hi. </VERS>
            <VERS vnumber="11"> Keimah in note lakah omna ka bawl ding a, keimah in note kong kih kei ding hi. </VERS>
            <VERS vnumber="12"> Keimah in note lakah omin note’ Pasian hi-in, note in keima mite na hi ding uh hi. </VERS>
            <VERS vnumber="13"> Note in amau sila na hih loh nadingun Izipt gam panin note a hong paikhiatpih Topa na Pasian uh ka hi hi; keimah in note’ hakkolte kuaitanin note a dingtangin kong pai sak hi.
            </VERS>
            <VERS vnumber="14"> “Ahih hangin note in ka thu ngai loin, hih thupiaknate khempeuh na hih kei uh a, </VERS>
            <VERS vnumber="15"> note in ka thukhamte nialin, note in ka biakna ngeina kipte kih a, ka thupiaknate khempeuh sem loin, ka thuciamna na palsat uh leh, </VERS>
            <VERS vnumber="16"> keimah in note tungah hih bangin kong hih ding hi: note tungah hong tung dingin keimah in thakhat thu-a dipkuatna, zawngkhalna, leh mite siasakin nuntakna a kiamsak ding cisa natna kong tung sak ding hi. Note’ lo pawi in a mawkna hi ding hi; bang hang hiam cih leh na galte un tuate ne ding hi; </VERS>
            <VERS vnumber="17"> Keimah in note kong maisiat ding a, na galte uh mai-ah, lelhna na thuak ding uh hi; note hong mudah mite in note hong uk ding a, kuamah in note hong delh lo napi-in na tai ding uh hi. </VERS>
            <VERS vnumber="18"> Tua bang hi napi-in note in ka thu nong ngaih kei uh leh, keimah in na khialhna hangun a zah sagih vei-in note kong thuhilh kik ding a, </VERS>
            <VERS vnumber="19"> keimah in na kiphatsakpih uh note’ vangliatna susia-in, na vantungte uh sik bangin bawlin na leitung uh sumngo bangin ka bawl ding hi; </VERS>
            <VERS vnumber="20"> na leitang un ama gah piangsak loin, na gam sung uh a, kungte in amau gah gah lo ding ahih manin note’ thatang a mawkna-a bei hi ding hi.
            </VERS>
            <VERS vnumber="21"> “Tua ciangin kei tawh kilehngatin pai-in, keima thu na ngaih kei uh leh, keimah in note’ khialhna a zah sagih vei-in note tungah gimna kong tung sak ding hi. </VERS>
            <VERS vnumber="22"> Keimah in note lakah gamsate hong khahin, amaute in na tate uh hong neksak ding a, na ganhingte uh susia-in, note mi tawmno khat hong suah ding a, note’ lampite in gamkhing suak ding hi.
            </VERS>
            <VERS vnumber="23"> “Hih banga hihna tawh kei lamah note hong kihei loin, kei tawh kilehngatin na pai lai uh leh, </VERS>
            <VERS vnumber="24"> kei zong note tawh a kilehngatin pai-in, keimahmah in na khialhnate uh hangin a zah sagih vei-in note kong sat ding hi. </VERS>
            <VERS vnumber="25"> Keimah in thuciamna omsa bangin phulakna na a sem ding namsau khat note tungah kong tung sak ding hi; na khuapi sung uhah note na kikhaihkhop uh leh zong keimah in note’ lakah natna kong tung sak ding a, galte khut sungah note hong kipia ding hi. </VERS>
            <VERS vnumber="26"> Keimah in note’ nuntakna an ka suksiat ciangin, nupi sawm in meibung khat sungah na anlum uh em ding a, na anlum uh a tawi tehin hong pia kik ding hi; note in na ne ding uh a, na kham zo kei ding uh hi.
            </VERS>
            <VERS vnumber="27"> “Tua bang hi napi-in note in keima thu ngai loin, kei tawh kilehngatin na pai lai uh leh, </VERS>
            <VERS vnumber="28"> note tawh a kilehngatin ka heh ngawh pah ding a, note’ khialhna hangin keimahmah in a zah sagih vei-in kong thuhilh ding hi. </VERS>
            <VERS vnumber="29"> Note in na tapate uh a sa na ne ding uh a, na tanute uh sa zong na ne ding uh hi. </VERS>
            <VERS vnumber="30"> Keimah in mual dawn-a na biaknate uh susia-in, na paknamtui biakna taute uh phukin, na milim’ siluang hawmte uh tungah na luanghawmte uh ka paii ding hi; keimah in note kong kih ding hi. </VERS>
            <VERS vnumber="31"> Keimah in na khuapite uh siasakin, na biakinnte uh gamkhing ka suaksak ding a, nomau’ gim namtuite ka diik kei ding hi. </VERS>
            <VERS vnumber="32"> Keimah in leitang ka siasak ding a, tua tungah a teeng na galte un lamdang sa ding uh hi. </VERS>
            <VERS vnumber="33"> Keimah in minamte lakah note kong thehthang ding a, keimah in namsau a paai panin dokin note kong delh ding hi; na leitang uh gamkhing hi ding a, na khuapite uh a sia hi ding hi.
            </VERS>
            <VERS vnumber="34"> “Tua ciangin na galte uh leitangah na om tan vei uh, gamkhing-a a om sung teng, leitang in a sabbath-te a ngah hi ding hi; tua ciangin leitang tawlnga-in, a sabbath-te ngah ding hi. </VERS>
            <VERS vnumber="35"> Ama tungah na ten’ lai takun a ngah loh tawlngakna ahi na sabbath-te uh, gamkhing a, a om sung teng a tawlnga hi ding hi. </VERS>
            <VERS vnumber="36"> Note sung panin galte leitangah a om lai mite tungah lungsim gimna ka tungsak ding hi; nahthel ging in amaute tai sak ding a, namsau mai-ah mi khat a tai bangin amaute tai ding uh a, kuamah in a delh lohpi-in amaute puk ding uh hi. </VERS>
            <VERS vnumber="37"> Kuamah in delh lo napi-in namsau mai pan a taikhia bangin amaute khat leh khat kiphupai ding uh hi; note in na galte uh nan’ zawh nading vangliatna na nei kei ding uh hi. </VERS>
            <VERS vnumber="38"> Minamte lakah note na sia ding uh a, na galte uh leitang in note hong nemang ding hi. </VERS>
            <VERS vnumber="39"> Note sung panin galte’ leitangah a om laite amau’ mawhna hangin kiam ding uh hi; amau’ pute pate’ mawhna hangin amau zong amaute mah bangin kiam ding uh hi.
            </VERS>
            <VERS vnumber="40"> - </VERS>
            <VERS vnumber="41"> “Ahih hangin kei tungah khemna tawh hong gamtatnasa uh leh kei tawh kilehngatin a paina uh hangin amaute tawh kilehngatin pai-in, amau galte’ leitangah amaute ka paipihna thu ahi, amau’ mawhna leh, a pu a pate’ mawhna pulakin a lungsim uh niamkhiatin, amaute in a mawhna a kipuahphat uh leh; ~ </VERS>
            <VERS vnumber="42"> tua ciangin keimah in Jakob tawh ka thuciamna ka phawk ding a, keimah in Isaak tawh ka thuciamna leh Abraham tawh ka thuciamna ka phawk ding a, keimah in leitang zong ka phawk ding hi. </VERS>
            <VERS vnumber="43"> Ahih hangin amaute in leitang nusia-in, amaute om loin gamkhingin a om sung teng leitang in a sabbath-te na ngah ding hi; amaute in ka biakna ngeina kipte nialin, amaute in ka thukhamte mudah ahih manin, amaute in a mawhna uh thuak ding uh hi. </VERS>
            <VERS vnumber="44"> Bang bang ahi zongin, amaute a galte uh gam sungah a om sung teng uh keimah in amaute nilkhia loin, amaute a susia maimang zah ding leh amaute tawh ka thuciamna a pelh zah dingin amaute ka mudah kei ding hi; bang hang hiam cih leh keimah in Topa amau Pasian ka hi hi; </VERS>
            <VERS vnumber="45"> ahih hangin keimah in amaute ka ngaihsutna-in keimah in amau’ Pasian ka hih theih nadingin, minamte’ muhna ah Izipt gam panin ka paikhiatpih amau’ pu leh pate tawh ka thuciamna ka phawk ding hi: keimah in Topa ka hi hi,” a ci hi.
            </VERS>
            <VERS vnumber="46"> Hihte Moses tung tawnin Sinai Mual tungah Topa in amah leh Israel mite kikalah a bawl thukhamte leh biakna ngeina kipte leh thute ahi hi.
            </VERS>
        </CHAPTER>
        <CHAPTER cnumber="27">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in: Mi khat in a tuam vilvel-in kiciamna a bawl ciangin, tua a kiciamna a bawl ciangin, tua a kiciamna mite pen nangmah in Topa’ aa dingin na seh ding hi; </VERS>
            <VERS vnumber="3"> pasal kum sawmnih panin kum sawmguk a phate a man na sehna pen, biakinn shekel tawh kizui-in mi khat ciangin ngun shekel sawmnga hi ding hi. </VERS>
            <VERS vnumber="4"> Tua mi in numei ahih leh, na sehna in shekel sawmthum hi ding hi. </VERS>
            <VERS vnumber="5"> Tua mi in kum nga pan kum sawmnih ciang a pha mi ahih leh, a man na sehna in pasal shekel sawmnih hi ding a, numei shekel sawm hi ding hi. </VERS>
            <VERS vnumber="6"> Tua mi in kha khat pan kum nga ciang a pha mi ahih leh, a man na sehna in pasal ngun shekel nga hi ding a, numei na sehna in ngun shekel thum hi ding hi. </VERS>
            <VERS vnumber="7"> Tua mi in kum sawmguk pan a tungsiah ahih leh, pasal na sehna in shekel sawm leh nga hi ding a, numei shekel sawm hi ding hi. </VERS>
            <VERS vnumber="8"> Mi khat zawng lua-in nangma seh zah a piak zawh kei leh, amah in siampipa kiangah a mi hong paipih ding a, siampipa in ama man seh ding hi; a kiciam mipa a siamna tawh kizui-in siampipa in ama man seh ding hi.
            </VERS>
            <VERS vnumber="9"> “Mite in Topa tungah biakna-in a piakte in ganhing ahih leh, mi khatpeuh in Topa tungah a piak tua bang ganhingte khempeuh a siangtho ahi hi. </VERS>
            <VERS vnumber="10"> Amah na khatpeuh peuh, ahoihte ahoih lo tawh ahi zongin, ahoih lote ahoih tawh a hi zongin, laih lo, kheek lo ding hi; amah in ganhing khat ganhing adang khat tawh a kheek leh, tua ganhing leh a kheekna ganhing a siangtho hi ding hi. </VERS>
            <VERS vnumber="11"> Tua pen Topa tungah biakna-in kipia thei lo ganhing nin khat ahih leh, mipa in siampipa mai-ah a ganhing paipih ding a, </VERS>
            <VERS vnumber="12"> siampipa in hoih hi ci-in ahi zongin sia hi ci-in ahi zongin a man zah seh ding hi; nang siampipa in a seh bangin hi pah ding hi. </VERS>
            <VERS vnumber="13"> Ahih hangin amah in tua ganhing a tat nop leh, a kisehna banah seh nga suah seh khat behlap ding hi.
            </VERS>
            <VERS vnumber="14"> “Mi khat in a siangtho dingin Topa tungah a inn a ap ciangin, siampipa in hoih hi ci-in a hi zongin sia hi ci-in ahi zongin a man zah seh ding hi; siampipa in a seh bangin kip ding hi. </VERS>
            <VERS vnumber="15"> A appa in ama inn a tat nop leh, a kisehna banah sehnga suah sehkhat sum tawh behlap ding a, tua inn ama’ aa hi ding hi.
            </VERS>
            <VERS vnumber="16"> “Mi khat in a luah ahi ama leitang phel khat Topa tungah a ap leh, nangma sehna pen khaici tawh kizui hi ding hi; mangbuhham beem khat a pawina leitang pen ngun shekel sawmnga-in kiseh ding hi. </VERS>
            <VERS vnumber="17"> Amah in jubili kum a, kipanin a lo a ap leh, nangma sehna zahzah bit ding hi; </VERS>
            <VERS vnumber="18"> ahih hangin jubili khit ciangin amah in a lo a ap leh, siampipa in jubili kik dong a om lai kumte tawh kizui-in a man zah sum seh ding a, nangma sehna zah panin kikhiam ding hi. </VERS>
            <VERS vnumber="19"> Lo a appa in a tat nop leh, a kisehna banah sehnga suah sehkhat sum tawh behlap ding a, tua in ama’ aa hi suak ding hi. </VERS>
            <VERS vnumber="20"> Ahih hangin amah in a lo tanh nuam lo ahi a, amah in midang khat tungah a lo a zuak ahi zongin ahih leh, tua pen amah in tanh kik thei nawn lo ding hi; </VERS>
            <VERS vnumber="21"> a lo pen, jubili huna piak khiat ciangin, a ki-apsa lo mah bangin Topa tungah a siangtho hi ding hi; siampipa in tua lo tang ding hi. </VERS>
            <VERS vnumber="22"> Amah in a luahna tawh a neih a hilo, a leisa lo pen Topa tungah a ap leh, </VERS>
            <VERS vnumber="23"> siampipa in jubili kum ciang dong ding tua mah seh ding a, a mipa in tua ni-in a kiseh zah, Topa tungah a siangtho-in pia ding hi. </VERS>
            <VERS vnumber="24"> Jubili kum ciangin a lo pen a kileina-pa, gamluahna tawh tua leitang a nei mipa tungah pia kik ding hi. </VERS>
            <VERS vnumber="25"> A kisehna peuhmah biakinn shekel tawh kizui hi ding hi: gerah sawmnih ciangin shekel khat hi ding hi.
            </VERS>
            <VERS vnumber="26"> “Ahih hangin tacil pen Topa’ aa ahih mah bangin, kuamah in ganhing tacilte ap thei lo ding hi; bawng hita leh tuu hita leh Topa’ aa ahi hi. </VERS>
            <VERS vnumber="27"> Ganhing nin ahih leh, nangma sehna bangin amah in lei kikin, tua banah seh nga suah seh khat behlap ding hi; tua hi lo a, a kitat kei leh, a kisehna bangin kizuak ding hi.
            </VERS>
            <VERS vnumber="28"> “Ahih hangin mi khat in a neih, Topa tungah a ap, a ki-apsa nate, mi hita leh ganhing hita leh, a luah ama lo hita leh, kizuak lo ding, kitanh lo ding hi; a ki-ap na peuhmah Topa tungah siangthopen hi. </VERS>
            <VERS vnumber="29"> Mite lak panin a kisusia mang ding a, ki-apsa mi peuhmah, kitanh lo ding hi; kithat ding hi.
            </VERS>
            <VERS vnumber="30"> “Leitung pana piang seh sawmsuah seh khat khempeuh khaici hita leh singgah hita leh, Topa’ aa ahi hi; Topa adingin siangtho hi. </VERS>
            <VERS vnumber="31"> Mi khatpeuh in seh sawmsuah seh khat a, a piak na khatpeuh peuh a tat nop leh, amah in tua banah seh nga suah seh khat behlap ding hi. </VERS>
            <VERS vnumber="32"> Bawnghon leh tuu, keelhon seh sawm suah seh khat khempeuh leh a cingpa’ ciangkhut nuai-a a pai ganhing khempeuh seh sawmsuah seh khat peuhmah Topa adingin a siangtho hi ding hi. </VERS>
            <VERS vnumber="33"> Mi khat in pha hiam sia hiam ci-in kantel lo ding a, khek lo ding hi; a khek leh, tua leh a khekna pen a siangtho hi ding hi; tua pen kitanh lo ding hi,” a ci hi.
            </VERS>
            <VERS vnumber="34"> Hihte in Sinai Mual tungah Topa in Israel mite ading Moses tungah a piak thupiakte ahi hi.
            </VERS>
        </CHAPTER>
    </BIBLEBOOK>
    <BIBLEBOOK bnumber="4" bname="Gamlak-vakna" bsname="Gam">

        <CHAPTER cnumber="1">
            <VERS vnumber="1"> Amaute in Izipt gam panin a paikhiat zawh uh a kum nihna, a kha nihna a ni masa ni-in, Sinai gamlak kikhopna puanbuk sungah Topa in Moses hopihin, hih bangin ci hi, </VERS>
            <VERS vnumber="2"> “Israel mi honte khempeuh a mi pha zah tawh kizui-in a innkuankuan, a beh beh-in, pasal peuhmah a milip-in sim in; </VERS>
            <VERS vnumber="3"> nang leh Aaron in Israel sungah kum sawmnih panin a tungsiah a pha, galdo dingin a kuan thei ding mi khempeuh a hon a honin na sim ding uh hi. </VERS>
            <VERS vnumber="4"> A minam simin a beh sungah a lutang ahi mi khat ciat nang tawh hong om ding uh hi. </VERS>
            <VERS vnumber="5"> Hihte in no hong huh dingte min ahi hi. Reuben sung panin Shedeur’ tapa Elizur; </VERS>
            <VERS vnumber="6"> Simeon sung panin Zurishaddai’ tapa Shelumiel; </VERS>
            <VERS vnumber="7"> Judah sung panin Amminadab’ tapa Nahshon; </VERS>
            <VERS vnumber="8"> Issakhar’ sung panin Zur’ tapa Nethanel; </VERS>
            <VERS vnumber="9"> Zebulun, sung panin Helon’ tapa Eliab; </VERS>
            <VERS vnumber="10"> Josef tapate, Efraim sung panin Ammihud’ tapa Elishama, leh Manasseh sung panin Pedahzur’ tapa Gamaliel; </VERS>
            <VERS vnumber="11"> Benjamin sung panin Gideoni’ tapa Abidan; </VERS>
            <VERS vnumber="12"> Dan sung panin Ammishaddai’ tapa Ahiezer; </VERS>
            <VERS vnumber="13"> Asher’ sung panin Okran’ tapa Pagiel; </VERS>
            <VERS vnumber="14"> Gad sung panin De-uel’ tapa Eliasaf; </VERS>
            <VERS vnumber="15"> Naftali sung panin Enan’ tapa Ahira ahi hi,” a ci hi. </VERS>
            <VERS vnumber="16"> Hihte in mihon sung panin a kiteel, amau’ phung sung panin a makaite, Israel behte’ lutangte ahi uh hi.
            </VERS>
            <VERS vnumber="17-19"> Topa in Moses a thupiaksa bangin Moses leh Aaron in a min kilosa hih mite khawmin, a kha nihna a ni masa ni-in amaute in kum sawmnih panin a tungsiah a pha peuhmah a milipin a min phazah tawh kizui-in a innkuankuan, a beh beh-in amau leh amau a kiciamteh mihon buppite khawm uh hi. Tua ahih ciangin amah in Sinai gamlakah amaute sim hi.
            </VERS>
            <VERS vnumber="20"> Israel tacil, Reuben mi, a suan a khakte, kum sawmnih panin a tungsiah a pha pasal peuhmah, a milipin, a min phazah tawh kizui-in a innkuankuan, a beh beh-in, galdo dingin a kuan thei khempeuh: </VERS>
            <VERS vnumber="21"> Reuben minam tul sawmli leh tulguk leh zanga pha hi.
            </VERS>
            <VERS vnumber="22"> Simeon mi, a suan a khakte, kum sawmnih panin a tungsiah a pha pasal peuhmah, a milipin, tua a kisimte a min phazah tawh kizui-in a innkuankuan, a beh beh-in, galdo dingin a kuan thei khempeuh: </VERS>
            <VERS vnumber="23"> Simeon minam tul sawmnga leh tulkua leh zathum pha hi.
            </VERS>
            <VERS vnumber="24"> Gad mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in galdo dingin a kuan thei khempeuh: </VERS>
            <VERS vnumber="25"> Gad minam tul sawmli leh tulnga leh zaguk leh sawmnga pha hi.
            </VERS>
            <VERS vnumber="26"> Judah mi, a suan a khakte, kum sawmnih panin a tungsiah a min pha zah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="27"> Judah minam tul sawmsagih leh tulli leh zaguk pha hi.
            </VERS>
            <VERS vnumber="28"> Issakhar mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="29"> Issakhar minam tul sawmnga leh tulli leh zali pha hi.
            </VERS>
            <VERS vnumber="30"> Zebulun mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="31"> Zebulun minam tul sawmnga leh tul sagih leh zali pha hi.
            </VERS>
            <VERS vnumber="32"> Josef mi, Efraim mi a kicite, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="33"> Efraim minam tul sawmli leh zanga pha hi.
            </VERS>
            <VERS vnumber="34"> Manasseh mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="35"> Manasseh minam tul sawmthum leh tulnih leh zanih pha hi.
            </VERS>
            <VERS vnumber="36"> Benjamin mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="37"> Benjamin minam tul sawmthum leh tulnga leh zali pha hi.
            </VERS>
            <VERS vnumber="38"> Dan mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="39"> Dan minam tul sawmguk leh tulnih leh za sagih pha hi.
            </VERS>
            <VERS vnumber="40"> Asher mi, a suan a khakte, kum sawmnih panin a tungsiah a min pha zah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="41"> Asher minam tul sawmli leh tulkhat leh zanga pha hi.
            </VERS>
            <VERS vnumber="42"> Naftali mi, a suan a khakte, kum sawmnih panin a tungsiah a min phazah tawh kizui-in a innkuankuan, a beh beh-in, galdo dingin a kuan thei pasal peuhmah: </VERS>
            <VERS vnumber="43"> Naftali minam tul sawmnga leh tulthum leh zali pha hi.
            </VERS>
            <VERS vnumber="44"> Hih mite, Moses leh Aaron in Israel makai, amau’ beh ciat taangin a ding mi sawm-le-nihte’ huhna tawh a sim uh ahi hi. </VERS>
            <VERS vnumber="45"> Tua ahih ciangin Israel mi vekpi, kum sawmnih panin a tungsiah, a beh beh-in, Israel sung pan galdo dingin a kuan thei pasal peuhmah— </VERS>
            <VERS vnumber="46"> a vekpi in tul zaguk leh tulthum leh zanga leh sawmnga pha hi.
            </VERS>
            <VERS vnumber="47"> Ahih hangin Levi mite ahih leh amau’ nam min pua-in adangte tawh kisim khawm lo hi. </VERS>
            <VERS vnumber="48"> Bang hang hiam cih leh Topa in Moses kiangah, </VERS>
            <VERS vnumber="49"> “Levi minamte na sim kei ding hi, Israel mite lakah amaute na sim khawm kei ding hi; </VERS>
            <VERS vnumber="50"> ahih hangin Levi mite pen teci pan’na biakbuk leh a sung nazat khempeuh, leh tua tawh a kisai na khempeuh a uk dingin seh in; amaute pen biakbuk leh a nazat khempeuh a pua dingte hi a, amaute in a biakbuk semin, a kimkotah phual sat ding uh hi. </VERS>
            <VERS vnumber="51"> Biakbuk a kikhin ding ciangin Levi mite in phel ding uh hi; biakbuk a kilam ding ciangin Levi mite mah in lam ding uh hi. Midang khatpeuh peuh a kiang nai-ah hong pai leh, tua mi kithat ding hi. </VERS>
            <VERS vnumber="52"> Israel mite in a milip-un amau’ giahphual ciat leh a dialkhai gei ciat uhah a pawl pawlin a puanbuk uh lam ding uh hi; </VERS>
            <VERS vnumber="53"> ahih hangin Israel mi honte tungah hehna a om loh nadingin teci pan’na biakbuk kiim-ah Levi mite in phual sat ding uh hi; Levi mite in teci pan’na biakbuk kem ding uh hi,” a ci hi. </VERS>
            <VERS vnumber="54"> Tua bangin Israel mite in hih uh hi; Topa in Moses a thupiak bangin amaute gamta uh hi.
            </VERS>
        </CHAPTER>
        <CHAPTER cnumber="2">
            <VERS vnumber="1"> Topa in Moses leh Aaron kiangah, </VERS>
            <VERS vnumber="2"> “Israel mite in amau’ dialkhai gei ciatah a beh dialkhaite tawh phual sat ding uh hi; amaute in a pang simah kikhopna buk mai ngatin phual sat ding uh hi. </VERS>
            <VERS vnumber="3"> Nisuahna lam pangah phual a sat dingte in Judah’ giahphual dialkhai a neite hi ding hi, Judah mite makaipa in Amminadab’ tapa Nahshon ahi hi, </VERS>
            <VERS vnumber="4"> ama pawl tul sawmsagih leh tulli leh zaguk pha hi. </VERS>
            <VERS vnumber="5"> Ama zomah phual a sat dingte in Issakhar minam hi ding hi, Issakhar mite makaipa in Zuar’ tapa Nethanel ahi hi, </VERS>
            <VERS vnumber="6"> ama pawl tul sawmnga leh tulli leh zali pha hi. </VERS>
            <VERS vnumber="7"> Tua ciangin Zebulun minam hi ding hi. Zebulun mite makaipa in Helon’ tapa Eliab ahi hi, </VERS>
            <VERS vnumber="8"> ama pawl tul sawmnga leh tul sagih leh zali pha hi. </VERS>
            <VERS vnumber="9"> Judah’ phual a, a pawl pawl-a omte a vekpi in tul za leh tul sawmgiat leh tulguk leh zali pha hi. A kipai khiat ciangin amau masa ding uh hi.
            </VERS>
            <VERS vnumber="10"> “A leitaw lam pangah a pawl pawlin Reuben’ giahphual dialkhai a neite ahi ding hi, Reuben mite makaipa in Shedeur’ tapa Elizur ahi hi, </VERS>
            <VERS vnumber="11"> ama pawl tul sawmli leh tulguk leh zanga pha hi. </VERS>
            <VERS vnumber="12"> Ama zomah phual a sat dingte in Simeon minam hi ding hi, Simeon mite a makaipa in Zurishaddai’ tapa Shelumiel ahi hi, </VERS>
            <VERS vnumber="13"> ama pawl tul sawmnga leh tulkua leh zathum pha hi. </VERS>
            <VERS vnumber="14"> Tua ciangin Gad minam hi ding hi, Gad mite a makaipa in Re-u-el’ tapa Eliasaf ahi hi, </VERS>
            <VERS vnumber="15"> ama pawl tul sawmli leh tulnga leh zaguk leh sawmnga pha hi. </VERS>
            <VERS vnumber="16"> Reuben giahphual a, a pawl pawl-a omte a vekpi in tul za leh tul sawmnga leh tul khat leh zali leh sawmnga pha hi. Amaute a nihna-ah paikhia ding hi.
            </VERS>
            <VERS vnumber="17"> “Tua ciangin kikhopna buk in, giahphualte laizangah a om Levi mite’ phual tawh kikhin khawm ding hi; a phual sat hun mah bangun amau’ san ciat ciatah a dialkhai uh tawh paikhia ding uh hi.
            </VERS>
            <VERS vnumber="18"> “A nitumna lam pangah a pawl pawlin Efraim giahphual dialkhai a neite hi ding hi, Efraim mite a makaipa in Ammihud’ tapa Elishama ahi hi, </VERS>
            <VERS vnumber="19"> ama pawl tul sawmli leh zanga pha hi. </VERS>
            <VERS vnumber="20"> Ama zomah Manasseh minam hi ding hi, Manasseh mite a makaipa in Pedahzur’ tapa Gamaliel ahi hi, </VERS>
            <VERS vnumber="21"> ama pawl tul sawmthum leh tulnih leh zanih pha hi. </VERS>
            <VERS vnumber="22"> Tua ciangin Benjamin mite a makaipa in Gideoni’ tapa Abidan ahi hi, </VERS>
            <VERS vnumber="23"> ama pawl tul sawmthum leh tulnga leh zali pha hi. </VERS>
            <VERS vnumber="24"> Efraim giahphual-a a pawl pawl-a omte a vekpi in tulza leh tulgiat leh zakhat pha hi. Amaute a thumna ah paikhia ding uh hi.
            </VERS>
            <VERS vnumber="25"> “A leilu lam pangah a pawl pawlin Dan giahphual dialkhai a neite hi ding hi, Dan mite a makaipa in Ammishaddai’ tapa Ahiezer ahi hi, </VERS>
            <VERS vnumber="26"> ama pawl tul sawmguk leh tulnih leh za sagih pha hi. </VERS>
            <VERS vnumber="27"> Ama zom-ah phual a sat dingte in Asher minam hi ding hi, Asher mite a makaipa in Okran’ tapa Pagiel ahi hi, </VERS>
            <VERS vnumber="28"> ama pawl tul sawmli leh tulkhat leh zanga pha hi. </VERS>
            <VERS vnumber="29"> Tua ciangin Naftali minam hi ding hi, Naftali mite a makai-pa in Enan’ tapa Ahira ahi hi, </VERS>
            <VERS vnumber="30"> ama pawl tul sawmnga leh tulthum leh zali pha hi. </VERS>
            <VERS vnumber="31"> Dan’ giahphual a, om mi vekpi in tul za leh tul sawmnga leh tul sagih leh zaguk pha hi. Amaute a dialkhai tawh kizui-in pai nunung ding uh hi,” a ci hi.
            </VERS>
            <VERS vnumber="32"> Hihte in Israel mite a beh zui-a kisim ahi hi; a pawl pawl-a giahphual-a om mi vekpi in tul za guk leh tulthum leh sawmnga pha hi. </VERS>
            <VERS vnumber="33"> Ahih hangin Topa in Moses a thupiak bangin Israel mite lakah Levi mite kisim khawm lo hi.
            </VERS>
            <VERS vnumber="34"> Tua bangin Israel mite in hih uh hi. Topa in Moses a thupiak bangin a beh tawh kizui-in a innkuankuan-in amau dialkhaite gei-ah giahphual sat uh a, tua mah bangin paikhia uh hi.
            </VERS>
        </CHAPTER>
        <CHAPTER cnumber="3">
            <VERS vnumber="1"> Hite in Sinai Mual tungah Topa in Moses tawh a thugen hun lai-a Aaron leh Moses’ huna mite ahi hi. </VERS>
            <VERS vnumber="2"> Hihte in Aaron’ tapate’ min ahi hi: A ta upa Nadab, Abihu, Eleazar, leh Ithamar ahi hi: </VERS>
            <VERS vnumber="3"> hihte in sathau a kinilh siampi, siampi za-ah na sem dingin a kipsak, Aaron’ tapate’ min ahi hi. </VERS>
            <VERS vnumber="4"> Ahih hangin Sinai gamlak Topa mai-ah mei siangtho lo a zat uh ciangin Topa mai-ah Nadab leh Abihu si hi; amaute in ta nei lo uh hi. Tua ahih ciangin Eleazar leh Ithamar in a pa uh Aaron’ nuntak sung teng siampi na sem uh hi.
            </VERS>
            <VERS vnumber="5"> Topa in Moses kiangah, </VERS>
            <VERS vnumber="6"> “Levi minamte va paipih in la, amaute in siampi Aaron’ na a sep theih nadingin a mai-ah koih in. </VERS>
            <VERS vnumber="7"> Amaute in biakbuk ah a sep uh ciangin amah leh mi honpi’ adingin kikhopna buk mai-ah na sem ding uh hi; </VERS>
            <VERS vnumber="8"> amaute in kikhopna buk sung nazat khempeuh vaan ding uh a, biakbuk ah a sep uh ciangin Israel mite adingin na sem ding uh hi. </VERS>
            <VERS vnumber="9"> Nangmah in Aaron leh a tapate tungah Levi mite na pia ding hi; amaute pen Israel mite lak panin ama tungah a kipiate ahi hi. </VERS>
            <VERS vnumber="10"> Nangmah in Aaron leh a tapate na seh ding a, amaute in a siampi nasep uh don ding uh hi; ahih hangin midang khatpeuh a nai-ah a pai leh, tua mi kithat ding hi,” a ci hi.
            </VERS>
            <VERS vnumber="11"> Topa in Moses kiangah, </VERS>
            <VERS vnumber="12"> “En in, Israel mite lakah naubu a hong tacil khempeuh tangdingin Israel mite lak panin Levi mite ka la khin hi. Levi mite in keima’ aa hi ding hi.
            </VERS>
            <VERS vnumber="13"> Bang hang hiam cih leh tacil khempeuh keima’ aa ahi hi; Izipt gam sungah tacil khempeuh ka thah ni-in, Israel sungah tacil khempeuh, mihing tacil leh ganhing tacil khempeuh, keima adingin ka ap hi; amaute in keima’ aa hi ding hi: keimah in Topa ka hi hi,” a ci hi.
            </VERS>
            <VERS vnumber="14"> Topa in Sinai gamlakah Moses kiangah, </VERS>
            <VERS vnumber="15"> “Levi mite, a behbeh a innkuan kuanin sim in; pasal kha khat a pha panin a tungsiah peuhmah na sim ding hi,” a ci hi. </VERS>
            <VERS vnumber="16"> Tua ahih ciangin Moses thu a kipiak bangin amah in Topa’ thupiakna tawh kizui-in amaute sim hi. </VERS>
            <VERS vnumber="17"> Levi’ tapate’ min in: Gershon, Kohath, leh Merari ahi hi. </VERS>
            <VERS vnumber="18"> Gershon’ tapate’ min in: Libni leh Shimei ahi hi. </VERS>
            <VERS vnumber="19"> Kohath’ tapate’ min: Amram, Izhar, Hebron leh Uzziel ahi hi. </VERS>
            <VERS vnumber="20"> Merari tapate’ min in: Mahli leh Mushi ahi hi. Hih mite in Levi mite beh lutang ahi hi.
            </VERS>
            <VERS vnumber="21"> Gershon beh in Libni mite leh Shimei mite ahi hi; hihte in Gershonte beh ahi hi. </VERS>
            <VERS vnumber="22"> Amaute, kha khat pan a tungsiah a pha pasal peuhmah tul sagih leh zanga ahi hi. </VERS>
            <VERS vnumber="23"> Gershonte beh in nitumna lam biakbuk nungah giahphual satin, </VERS>
            <VERS vnumber="24"> tua Gershon mite sung pan a beh ukpi in Lael’ tapa Eliasaf ahi hi. </VERS>
            <VERS vnumber="25"> Gershonte beh in kikhopna buk sungah a et dingte in, a biakbuk, puanbuk a tuamna tawh, kikhopna buk kongkhak puankhai, </VERS>
            <VERS vnumber="26"> buktual-a a kikhaite, biakbuk kiim-a om buktual-a kongkhak puankhai leh biakna tau, leh a khaute leh hihte tawh a kizom na zat khempeuh ahi hi.
            </VERS>
            <VERS vnumber="27"> Kohathte beh in Amram mite, Izhar mite, Hebron mite, leh Uzziel mite ahi hi; hihte in Kohathte beh ahi hi. </VERS>
            <VERS vnumber="28"> Pasal khempeuh kha khat pan tungsiah, biakinn nasep a sem peuhmah tulgiat leh zaguk ahi hi. </VERS>
            <VERS vnumber="29"> Kohathte beh in biakbuk leitaw lam pangah giahphual satin, </VERS>
            <VERS vnumber="30"> Kohath mite sung pan a beh ukpi in Uzziel’ tapa Elizafan ahi hi. </VERS>
            <VERS vnumber="31"> Amau’ et dingte in thuciamna singkuang, a sabuai, a meivakkhuam, a biak taute, siampite in nasepna-in a zat uh biakinn nazatte, kidalna puan leh hihte tawh a kizom na zat khempeuh ahi hi. </VERS>
            <VERS vnumber="32"> Siampi Aaron’ tapa Eleazar in Levi mi makaite tungah a ukpi hi ding a, biakinn a en mite’ nasepna vaan ding hi.
            </VERS>
            <VERS vnumber="33"> Merari-te beh in Mahli mite leh Mushi mite ahi hi; hihte in Merari-te beh ahi hi. </VERS>
            <VERS vnumber="34"> Amaute kha khat panin a tungsiah pasal peuhmah tulguk leh zanih ahi hi. </VERS>
            <VERS vnumber="35"> Merari-te beh sung pan a beh ukpi in Abihail’ tapa Zuriel ahi hi; amaute biakbuk leilu lam pangah giahphual sat dingte ahi hi. </VERS>
            <VERS vnumber="36"> Merari-te beh et dinga a kisehte in biakbuk khuampeekte, a zawlte, a khuampite, khuam bullente, a nengneng teng leh hihte tawh a kizom na zat khempeuh ahi hi. </VERS>
            <VERS vnumber="37"> Buktual kimkot-a khuampite leh a bullente tawh, khetphimte leh khaute zong ahi hi.
            </VERS>
            <VERS vnumber="38"> Nisuahna lam pang biakbuk mai, kikhopna buk mai-ah giahphual a sat dingte in, Israel mite adingin bang khatpeuh peuh sep nadingin biakinn sungah thu a nei Moses leh Aaron leh a tapate ahi hi; midang khatpeuh a nai-ah hong paite kithat ding hi. </VERS>
            <VERS vnumber="39"> Moses leh Aaron in Topa’ thupiakna tawh a innkuan kuanun a sim Levi mi pasal kha khat panin a tungsiah peuhmah tul sawmnih leh tulnih pha hi.
            </VERS>
            <VERS vnumber="40"> Topa in Moses kiangah, “Israel mite sung panin tacil pasal khempeuh sim in la, kha khat panin a tungsiah peuhmah a mi a min la in, </VERS>
            <VERS vnumber="41"> Israel mite lak panin tacil khempeuh tangdingin Levi mite nong lak sak ding a, Israel mite’ ganhing tacil khempeuh tangdingin Levi mite’ ganhing nong laksak ding hi— keimah in Topa ka hi hi,” a ci hi. </VERS>
            <VERS vnumber="42"> Tua ahih ciangin Moses in Topa’ thupiak bangin Israel mite lakah tacil khempeuh a sim hi. </VERS>
            <VERS vnumber="43"> Kha khat panin a tungsiah tacil pasal a kisim peuhmah tul sawmnih leh tulnih leh zanih leh sawmsagih leh thum ahi hi.
            </VERS>
            <VERS vnumber="44"> Topa in Moses kiangah, </VERS>
            <VERS vnumber="45"> “Israel mite lakah tacil khempeuh leh a ganhingte uh tangdingin Levi mite leh a ganhingte uh la in; Levi mite keima’ aa hi ding hi: keimah in Topa ka hi hi. </VERS>
            <VERS vnumber="46"> Levi mi pasal khempeuh sangin Israel mi tacil khempeuh zanih leh sawmsagih leh thum-in tam zaw ahih manin, </VERS>
            <VERS vnumber="47"> tuate tat nadingin shekel khatah gerah sawmnih a pha biakinn shekel zangin mi khat ciangin shekel nga pai na la ding a, </VERS>
            <VERS vnumber="48"> tua a tamzaw teng a kitatna uh sumte Aaron leh a tapate tungah pia in,” a ci hi. </VERS>
            <VERS vnumber="49"> Tua ahih ciangin Moses in Levi mite banah a val lai mite tung panin kitatkhiatna sum la hi; </VERS>
            <VERS vnumber="50"> amah in biakinn shekel zangin Israel mi tacilte tung panin sum shekel tulkhat leh zathum leh sawmguk leh nga la hi; </VERS>
            <VERS vnumber="51"> tua ciangin, Topa in Moses a thupiak mah bangin Topa’ thu tawh kizui-in kitatkhiatna sumte Aaron leh a tapate tungah Moses in pia hi.
            </VERS>
        </CHAPTER>
        <CHAPTER cnumber="4">
            <VERS vnumber="1">Topa in Moses leh Aaron kiangah, </VERS>
            <VERS vnumber="2"> “Levi mite lak panin Kohath mite amau’ innkuankuan leh a beh beh-in, </VERS>
            <VERS vnumber="3"> kikhopna buk sungah na sem dingin na a sem thei ding kum sawmthum pan kum sawmnga a pha tapa khempeuh sim in. </VERS>
            <VERS vnumber="4"> Kikhopna buk sungah Kohath mite nasep ding in a siangtho pen nate ahi hi. </VERS>
            <VERS vnumber="5"> Giahphual a kisuan ding ciangin, Aaron leh a tapate tumin kidalna puan khia ding uh a, tua puan tawh teci pan’na singkuang tun ding uh hi; </VERS>
            <VERS vnumber="6"> tua ciangin amaute in savun tawh tuam ding uh a, tua tungah puan a dum tawh khuhin, a zawlte bulh ding uh hi. </VERS>
            <VERS vnumber="7"> Ompihna Anlum sabuai tungah amaute in puan a dum phah ding uh a, tua tungah a kuangdaite, paknamtui pakante, kuang-ukte, tuibuahna thawl gongbakte koih ding uh hi; a kikoih tawntung anlum zong a tungah om ding hi; </VERS>
            <VERS vnumber="8"> tua ciangin amaute in a ausan puan tawh tuate khuh ding uh a, savun tawh khuh thuahin, a zawlte bulh ding uh hi. </VERS>
            <VERS vnumber="9"> Mei vakna meivak khuam pen, a meivakte, a taitehte, a kuangte, leh sathau piakna nazatte khempeuh tawh puan a dum khat-in tun ding uh hi: </VERS>
            <VERS vnumber="10"> amaute in a nazat khempeuh tawh savun-in tunin a puak nading tal tungah koih ding uh hi. </VERS>
            <VERS vnumber="11"> Puan a dum khat tawh kham biakna tau khuh ding uh a, savun tawh tua mah tuam thuahin, a zawlte bulh ding uh hi; </VERS>
            <VERS vnumber="12"> amaute in biakinn sungah a kizang nazat khempeuh la-in puan a dum khat tawh tunin, savun tawh tuate tun thuah ding uh a, a puak nading tal tungah koih ding uh hi. </VERS>
            <VERS vnumber="13"> Amaute in a sumngo biakna tau panin a vutte luak khia ding uh a, a tungah puan a dupsan khat phah ding uh hi; </VERS>
            <VERS vnumber="14"> tua lai-ah nasep nadinga a kizang, biakna tau nazat khempeuh, a vut luahna peek, a tu-ka, a kawbia, leh a kuang, biakna tau nazat khempeuh, a tungah koih ding uh hi; tua tungah savun tawh tuam ding uh a, a zawlte bulh ding uh hi. </VERS>
            <VERS vnumber="15"> Aaron leh a tapate in biakinn leh biakinn nazat khempeuh a tun khit uh giahphual a kisuan ding ciangin, tuate a pua dingin Kohath mite pai ding uh a, ahih hangin amaute in a siangtho nate lawng kha lo ding uh hi; lawng leh si ding uh hi. Hihte in Kohath’ mite puak ding kikhopna buk nate ahi hi.
            </VERS>
            <VERS vnumber="16"> “Siampi Aaron’ tapa Eleazar in meivak tui, a namtui paknamtui, a kikoih tawntung an tawh biakna, nilh sathau, leh biakbuk leh a sunga om khempeuh, biakinn leh a nazatte khempeuh uk ding hi,” a ci hi.
            </VERS>
            <VERS vnumber="17"> Topa in Moses leh Aaron’ kiangah, </VERS>
            <VERS vnumber="18"> “Levi mite lakah Kohath minamte a siat loh nadingin hih in; </VERS>
            <VERS vnumber="19"> a siangtho pen nate nai-ah amaute a pai ciangin si loin a hin’ na dingun hih un: Aaron leh a tapate pai-in a nasep ding uh leh a van puak ding ciat uhah amaute seh ding uh hi, </VERS>
            <VERS vnumber="20"> ahih hangin a siangtho nate tom khano sung bek nangawn a en dingin amaute tum lo ding uh hi, tum leh si ding uh hi,” a ci hi.
            </VERS>
            <VERS vnumber="21"> Topa in Moses kiangah, </VERS>
            <VERS vnumber="22"> “Gershon mite zong, amau’ innkuankuan leh a beh beh-in sim in, </VERS>
            <VERS vnumber="23"> kikhopna buk sungah nasem dingin na a sem thei ding kum sawmthum pan kum sawmnga a pha tapa khempeuh na sim ding hi. </VERS>
            <VERS vnumber="24"> Nasep leh van puak ciangin Gershonte beh nasep ding; </VERS>
            <VERS vnumber="25"> amaute in biakbuk dalna puante, kikhopna buk a tuamna tawh, a tung zang a, om a khuhna tuuvun, kikhopna buk kongkhak-a puankhai, </VERS>
            <VERS vnumber="26"> buktual-a a kikhaite, biakbuk leh biakna tau kimkotah a om buktual kongpi puankhaite, a khaute, leh amau’ nasepna dinga nazat khempeuh pua ding uh hi; amaute in tuate tawh a kizom nasep kisam khempeuh sem ding uh hi. </VERS>
            <VERS vnumber="27"> Gershon beh pasalte nasep ding, a puak ding leh a hih dingte khempeuh uh Aaron leh a tapate’ thupiakna bang hi ding hi; a puak ding khempeuh uh amaute na ap ding hi. </VERS>
            <VERS vnumber="28"> Hih in kikhopna buk sungah, Gershon beh pasalte nasep hi a, amau’ nasep in siampi Aaron’ tapa Ithamar’ ukna nuai hi ding hi.
            </VERS>
            <VERS vnumber="29"> “Merari mite zong amau’ innkuankuan leh a beh beh-in na sim ding hi; </VERS>
            <VERS vnumber="30"> kikhopna buk sungah na a sem thei ding kum sawmthum pan kum sawmnga a pha tapa khempeuh na sim ding hi. </VERS>
            <VERS vnumber="31"> Kikhopna buk sungah amau’ nasep dingte khempeuh biakbuk khuampeekte, a zawlte, a khuampite, khuam bullente tawh, </VERS>
            <VERS vnumber="32"> a kimkot-a om buktual-a khuampite a bullente tawh, khetphimte, a khaute, a nazatte khempeuh leh a nengnengte ahi hi; amaute’ puak dinga a kiseh nate a minin na lo ding hi. </VERS>
            <VERS vnumber="33"> Hih in siampi Aaron’ tapa Ithamar’ khut nuai-ah Merari mite in kikhopna buk sungah a sep ding teng uh ahi hi,” a ci hi.
            </VERS>
            <VERS vnumber="34"> Moses leh Aaron leh mi honte’ makaite in Kohath mi tapate a innkuankuan leh a beh beh-in, </VERS>
            <VERS vnumber="35"> kikhopna buk sungah na sem dingin na sem thei ding kum sawmthum pan kum sawmnga a pha mi khempeuh a sim uh hi; </VERS>
            <VERS vnumber="36"> a beh tangun tulnih leh za sagih leh sawmnga pha hi. </VERS>
            <VERS vnumber="37"> Topa in Moses a thupiakna bangin Moses leh Aaron in a sim, kikhopna buk sungah na a sem, Kohathte beh in hih zah ahi hi.
            </VERS>
            <VERS vnumber="38"> Gershon mite a innkuankuan leh a beh beh-in, </VERS>
            <VERS vnumber="39"> kikhopna buk sungah na sem dingin na a sem thei ding kum sawmthum pan kum sawmnga a pha tapa khempeuh— </VERS>
            <VERS vnumber="40"> a innkuankuan leh a beh beh-in tulnih leh zaguk leh sawmthum pha hi. </VERS>
            <VERS vnumber="41"> Topa’ thupiakna bangin Moses leh Aaron in a sim, kikhopna buk sungah na sem Gershonte beh in hih zah ahi hi.
            </VERS>
            <VERS vnumber="42"> Merari mite a innkuankuan leh a beh beh-in, </VERS>
            <VERS vnumber="43"> kikhopna buk sungah na sem dingin na a sem thei kum sawmthum pan kum sawmnga a pha tapa khempeuh— </VERS>
            <VERS vnumber="44"> a beh tangun tul thum leh zanih ahi hi. </VERS>
            <VERS vnumber="45"> Topa in Moses a thupiakna bangin Moses leh Aaron in a sim, Merari beh in hih zah ahi uh hi.
            </VERS>
            <VERS vnumber="46"> Moses leh Aaron leh Israel makaite in a sim, Levi mi a kisim peuhmah, a innkuankuan leh a beh beh-in, </VERS>
            <VERS vnumber="47"> kikhopna buk sungah van puak nasep leh nasep a sem thei ding kum sawmthum pan kum sawmnga a pha, </VERS>
            <VERS vnumber="48"> a kisim tapa khempeuh tulgiat leh zanga leh sawmgiat pha hi. </VERS>
            <VERS vnumber="49"> Moses tung tawnin Topa’ thupiakna bangin a sep ding a puak ding ciat uh kiseh hi; Moses in Topa’ thupiak bangin amaute sim hi.
            </VERS>
        </CHAPTER>
        <CHAPTER cnumber="5">
            <VERS vnumber="1"> Topa in Moses kiangah, </VERS>
            <VERS vnumber="2"> “Amaute in mi phakte, nin neite leh mi si tawh kisukha a, a ninte khempeuh giahphual pua-ah a omsak nadingun Israel mite thu pia in; </VERS>
            <VERS vnumber="3"> a laizangah keima omna ahi amau’ giahphual a nitsak loh nadingun hih bangin a nin numei leh pasal paikhia sakin giahphual pua-ah na omsak ding hi,” a ci hi. </VERS>
            <VERS vnumber="4"> Tua mah bangin Israel mite in hih uh a, giahphual pua-ah amaute hawl khia uh hi; Topa in Moses kiangah a gen bang in Israel mite in hih uh hi.
            </VERS>
            <VERS vnumber="5"> Topa in Moses kiangah, </VERS>
            <VERS vnumber="6"> “Israel mite tungah hih bangin gen in, Topa tungah mite a khialh theihna ahi khialhna khatpeuh peuh, numei ahi a, pasal ahi zongin gamta-in a mawh leh, </VERS>
            <VERS vnumber="7"> a gamtatnasa a khialhna pulak ding hi; amah in a tatkhialhna-ah a kicingin din kik ding a, tua tungah sehnga suah sehkhat behlapin, a khialhnapa tungah pia ding hi. </VERS>
            <VERS vnumber="8"> Ahih hangin a mipa in, tua khialhna hanga ditkikna a sang ding tanau a neih kei leh, a khialpa’ adingin kilemna a kibawlsakna ahi kilemna tuutal banah, khialhna hanga tua ditkikna pen siampipa’ adingin Topa tungah tung ding hi. </VERS>
            <VERS vnumber="9"> Amaute in siampipa tungah a paipih uh biakna peuhmah, Israel mite’ na siangthote khempeuh, ama’ aa hi ding hi; </VERS>
            <VERS vnumber="10"> mi khempeuh’ na a siangthote zong ama’ aa hi ding hi; mi khatpeuh in siampipa tungah a piak peuhmah ama’ aa hi ding hi,” a ci hi.
            </VERS>
            <VERS vnumber="11"> Topa in Moses kiangah, </VERS>
            <VERS vnumber="12"> “Israel mite kiangah hih bangin gen in, Mi khatpeuh’ zi vak vai-in a pasal palhngulh a, </VERS>
            <VERS vnumber="13"> pasal khat in tua nu luppihin, tua thu a pasal in a theih kei a, tua nu kininsak napi-in kuamah in phawk loin, a khialh lai takin tua nu kiman lo ahih manin a langah a pang ding teci a om kei leh; </VERS>
            <VERS vnumber="14"> a pasal in upmawhna lungsim nei-in, a kininsak tawm a zi a up mawh leh; tua ahih kei leh zong, a numei kininsak lo napi-in, a pasal in upmawhna lungsim nei-in, a zi a up mawh leh; </VERS>
            <VERS vnumber="15"> tuapa in siampipa kiangah a zi paipihin, tua nu adingin a kisam biakna, mangbuhham seu khat sehsawm suah sehkhat zong paipih ding hi; tuapa in a tungah sathau sung loin, paknamtui zong koih lo ding hi, bang hang hiam cih leh tua in upmawhna hanga an tawh biakna, mawhna phawkkik nadinga an tawh biakna ahi hi.
            </VERS>
            <VERS vnumber="16"> “Siampipa in tua nu va paipihin, Topa’ mai-ah koih ding hi; </VERS>
            <VERS vnumber="17"> siampipa in lei beel khat-in tui siangtho la ding a, biakbuk sual tunga om leivui tawm khat la-in tua tui sungah khah ding hi. </VERS>
            <VERS vnumber="18"> Siampipa in Topa’ mai-ah tua numei koih ding a, numei’ sam phelin, upmawhna hanga an tawh biakna ahi phawkkikna an tawh biakna tua nu tawi sak ding hi. Siampipa in ama khut sungah tuisia tawi ding hi. </VERS>
            <VERS vnumber="19"> Tua ciangin siampipa in amah kiciam sakin, ‘Na pasal’ ukna nuai-ah na om sungin, kuamah in nang hong luppih loin, nitna lamah a kihei lo na hih leh, hih tuisia panin suak ta in. </VERS>
            <VERS vnumber="20"> Ahih hangin na pasal’ ukna nuai-ah om napi-in nangmah vak vai a, nang leh nang kininsakin, na pasal hilo mi dang khat in nang hong luppih leh, </VERS>
            <VERS vnumber="21"> (siampipa in tua numei kiciam sak ding a, tua nu kiangah) Topa in na pheipi teem sakin na pumpi a pawmsak ciangin, na mite lakah hamsia leh kiciamna-a zat dingin Topa in nang hong bawlin, </VERS>
            <VERS vnumber="22"> hih tuisia in na gil sung zui hen la, na pumpi pawm sakin na pheipi teem sak hen,’ ci ding hi. Tua ciangin numei in, ‘Amen, Amen,’ ci ding hi.
            </VERS>
            <VERS vnumber="23"> “Tua ciangin siampipa in hih hamsiate laibu khat sungah gelhin tuisia sungah sil khia ding hi; </VERS>
            <VERS vnumber="24"> amah in tua numei a tuisia dawnsak ding a, tua nu’ sungah tuisia tumin na sak velval ding hi. </VERS>
            <VERS vnumber="25"> Siampipa in numei’ khut sung panin upmawhna hanga an tawh biakna lakhia ding a, Topa mai-ah tua an tawh biakna veii-in biakna tau-ah paipih ding hi; </VERS>
            <VERS vnumber="26"> siampipa in phawk nadingin an tawh biakna khut dim khat la-in, biakna tau tungah hal ding a, tua khit ciangin a tui pen numei dawn sak ding hi. </VERS>
            <VERS vnumber="27"> Amah in a tui a dawnsak khit ciangin, tua nu amahmah kininsakin a pasal tungah thuman loin gamta ahih leh, tua tuisia in ama sungah tumin na sak velval ding a, a pumpi pawm-in, a pheipi teem ding a, tua numei in a mite lakah hamsiatna-in kizang ding hi. </VERS>
            <VERS vnumber="28"> Ahih hangin amahmah kininsak hi loin a siang ahih leh, tua nu suakta-in ta nei ding hi.
            </VERS>
            <VERS vnumber="29"> “Zi khat in a pasal’ ukna nuai-ah om napi-in vak vai-in amahmah a kinitsak ciangin, </VERS>
            <VERS vnumber="30"> ahih kei leh pasal khat in upmawhna lungsim nei-in a zi a upmawh ciangin, upmawhna thute ah zat ding ngeina in hih ahi hi; tua ciangin amah in Topa mai-ah numei koih ding a, siampipa in numei tungah hih ngeina khempeuh zang ding hi. </VERS>
            <VERS vnumber="31"> Pasal in mawhna panin suakta ding a, ahih hangin a mawh leh, numei in ama mawhna thuak ding hi,” a ci hi.
            </VERS>
        </CHAPTER>
        <CHAPTER cnumber="6">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in; numei ahi a, pasal ahi zongin, Topa adingin amahmah kituam koih nadingin Nazir kiciamna ahi, a tuam mahmah kiciamna a bawl ciangin, </VERS>
            <VERS vnumber="3"> leenggahzu leh kham theih zu panin a pumpi kikem ding hi; leenggahzu pan ahih kei leh kham theih zu pan a kibawl tuithuk dawn lo ding a, leenggah tui khatpeuh peuh dawn loin, leenggah a hing hita leh a keu hita leh ne lo ding hi. </VERS>
            <VERS vnumber="4"> Amah a kituam koih hun sung teng leenggui panin a piang bangmah ne lo ding hi, a tang ahi a, a hawng nangawn ahi zongin ne lo ding hi.
            </VERS>
            <VERS vnumber="5"> “Tuam om dingin a kiciam hun sung teng ama lu tungah mul kiatna kitah lo ding hi; Topa adingin a tuam om hun a cin’ mateng amah a siangtho hi ding hi; amah in a sam a sau-in khawi ding hi.
            </VERS>
            <VERS vnumber="6"> “Topa adingin a tuam om hun sung teng mi si luang kiangah pai lo ding hi. </VERS>
            <VERS vnumber="7"> A nu, a pa ahi a, a sanggamnu a sanggampa ahi zongin a sih leh tuate khatpeuh hangin amah kininsak lo ding hi: bang hang hiam cih leh Pasian’ adingin a tuam omna ama lu tungah om hi. </VERS>
            <VERS vnumber="8"> A tuam om hun sung teng Topa’ adingin a siangtho ahi hi.
            </VERS>
            <VERS vnumber="9"> “Mi khatpeuh ama gei-ah thakhatin si-in, amah in a ki-ap ama sam a nitsak leh, a kisian’suah ni-in a sam met ding hi; a ni sagih ni-in met ding hi. </VERS>
            <VERS vnumber="10"> A ni giat ni-in amah in siampipa kiang kikhopna buk kongah vakhu nih ahih kei leh kawl vakhu no nih paipih ding a, </VERS>
            <VERS vnumber="11"> siampipa in khialhna hanga biak nadingin khat pia-in, meihal biak nadingin a khat pia ding a, ama adingin kilemna bawlsak ding hi, bang hang hiam cih leh mi si luang hangin amah khial hi. Amah in tua ni mahin ama lutang ap pha ding a, </VERS>
            <VERS vnumber="12"> a tuam om ding hun sung teng Topa adingin amah tuam omin, mawhna hanga biak nadingin kum khat a pha tuuno a pa khat paipih ding hi; ahih hangin ama tuam omna kininsak khin ahih manin hun pen a mawkna hi ding hi.
            </VERS>
            <VERS vnumber="13"> “A tuam om hun a cin’ ciangin zuih ding Nazir ngeina in hih ahi hi: kikhopna buk kongah amah kipaipih ding a, </VERS>
            <VERS vnumber="14"> amah in Topa tungah a letsong ahi meihal biak nadingin kum khat a pha sitbang lo tuuno a pa khat, khialhna hanga biak nadingin kum khat a pha a sitbang lo tuuno a nu khat, leh thunuam-a biak nadingin a sitbang lo tuutal khat, </VERS>
            <VERS vnumber="15"> leh silngo sawhloh anlum lawh khat, sathau tawh a kibawl annel mohte, leh silngo sawhloh sathau tawh a kizut mohphengte, leh an tawh a biaknate leh leenggahzu tawh a biaknate uh paipih ding hi. </VERS>
            <VERS vnumber="16"> Siampipa in Topa’ mai-ah tuate paipihin a khialhna hanga biakna leh a meihal biakna pia ding a, </VERS>
            <VERS vnumber="17"> a tuutal pen Topa tungah thunuam-a biakna-in silngo sawhloh anlum lawh tawh pia khawm ding hi; an tawh biakna leh leenggahzu tawh a biakna zong siampipa in pia ding hi. </VERS>
            <VERS vnumber="18"> Tua Nazir mipa in kikhopna buk kongah a ki-ap a sam met ding a, a ki-ap ama lutang panin a samte la-in a thunuam-a biak piakna nuai-ah a om mei sungah hal ding hi. </VERS>
            <VERS vnumber="19"> Siampipa in a kihuansa tuutal liang, leh lawh sung panin silngo sawhloh moh khat, leh silngo sawhloh mohpheng khat la-in, a ki-ap hun sunga a sam a met khit ciangin tua Nazir mipa’ khutah tuate koih ding a, </VERS>
            <VERS vnumber="20"> Topa mai-ah veii-a biak nadingin siampipa in tuate veii ding hi; tuate in, a kiveii a sa-iik leh a kipia a phei tawh siampipa’ adingin a siangtho ama tanh ahi hi; tua khit ciangin tua Nazir mipa in leenggahzu dawn thei ding hi.
            </VERS>
            <VERS vnumber="21"> “Hih in kiciamna a la Nazir mipa adingin ngeina ahi hi. Ama piak zawh zah a piak banah, Topa tungah ama piakna pen Nazir hihna tawh a kiciamna bang hi ding hi; a ma kiciamna mah bangin amah in Nazir hihna tawh tuam om nading ngeina zui-in a gamta ding hi,” a ci hi.
            </VERS>
            <VERS vnumber="22"> Topa in Moses kiangah, </VERS>
            <VERS vnumber="23"> “Aaron leh a tapate tungah hih bangin gen in: Note in hih bangin Israel mite thupha na pia ding uh hi. Amaute tungah hih bangin na ci ding uh hi,
            </VERS>
            <VERS vnumber="24"> Topa in note thupha hong pia-in hong kem ta hen:
            </VERS>
            <VERS vnumber="25"> Topa in note tungah ama maipha hong taangsak hen la, note hong hehpih ta hen:
            </VERS>
            <VERS vnumber="26"> Topa in note tungah ama maipha hong pia hen la, note nopsakna hong pia ta hen, ci-in thupha pia uh hen.
            </VERS>
            <VERS vnumber="27"> “Amaute in tua bangin Israel mite tungah keima min lo ding uh a, keimah in amaute thupha ka pia ding hi,” a ci hi.</VERS>
        </CHAPTER>
        <CHAPTER cnumber="7">
            <VERS vnumber="1"> Moses in biakbuk ding sakin, tua biakbuk leh a nazatte khempeuh sathau nuhin ap a, biakna tau leh a nazatte khempeuh sathau nuhin a ap a man ni-in, </VERS>
            <VERS vnumber="2"> Israel makaite, a beh ukpite, minam makaite ahi a kisim mite a ukte in, </VERS>
            <VERS vnumber="3"> buk a nei leeng guk leh bawngtal sawm-le-nih Topa’ mai-ah paipih uh hi; leeng khatah makai nih, mi khatah bawngtal khat ciatin seh-in a biakna uh pia uh hi; amaute in biakbuk mai-ah tuate pia uh hi. </VERS>
            <VERS vnumber="4"> Tua ciangin Topa in Moses kiangah, </VERS>
            <VERS vnumber="5"> ”Kikhopna buk nasepna ah zat dingin amah tung panin tuate sang in la, a nasep ciat uh tawh kizui-in Levi mite pia in,” a ci hi. </VERS>
            <VERS vnumber="6"> Tua ahih ciangin Moses in leengte leh bawngtalte sangin Levi mite pia hi. </VERS>
            <VERS vnumber="7"> Amau’ nasep tawh kizui-in Gershon mite tungah leeng nih leh bawngtal li pia hi; </VERS>
            <VERS vnumber="8"> siampi Aaron’ tapa Ithamar’ ukna nuai-ah na a sem Merari mite tungah amau’ nasepna tawh kizui-in leeng li leh bawngtal giat pia hi. </VERS>
            <VERS vnumber="9"> Ahih hangin Kohath mite tungah bangmah pia lo hi, bang hang hiam cih leh liangko ah puak ding a siangtho nate kep ding amaute tavuan kipia hi. </VERS>
            <VERS vnumber="10"> Biakna tau sathau a kinuh ni-in a ap nadingin makaite in biakna pia uh hi; makaite in a biakna uh biakna tau mai-ah pia uh hi. </VERS>
            <VERS vnumber="11"> Topa in Moses kiangah, “Biakna tau ap nadingin makai khat in ni khat tek a biakna uh pia ding uh hi,” a ci hi.
            </VERS>
            <VERS vnumber="12"> A ni masa ni-a biakna a piapa in Judah minam, Amminadab’ tapa Nahshon ahi hi; </VERS>
            <VERS vnumber="13"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="14"> shekel sawm a gik kham pakan khat paknamtui a dim tawh; </VERS>
            <VERS vnumber="15"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="16"> khialhna hanga biak nadingin keel a pa khat; </VERS>
            <VERS vnumber="17"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Amminadab’ tapa Nahshon’ piak ahi hi.
            </VERS>
            <VERS vnumber="18"> A ni nih ni-in Issakhar mite a makai, Zuar’ tapa Nethanel in biakna pia hi; </VERS>
            <VERS vnumber="19"> a biak nadingin amah in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="20"> shekel sawm a gik kham pakan khat, paknamtui a dim tawh; </VERS>
            <VERS vnumber="21"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="22"> khialhna hanga biak nadingin keel a pa khat; </VERS>
            <VERS vnumber="23"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Zuar’ tapa Nethanel’ piak ahi hi.
            </VERS>
            <VERS vnumber="24"> A ni thum ni-in Zebulun mite a makai, Helon’ tapa Eliab ahi hi: </VERS>
            <VERS vnumber="25"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="26"> shekel sawm a gik kham pakan khat, paknamtui a dim tawh; </VERS>
            <VERS vnumber="27"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="28"> khialhna hanga biak nadingin keel a pa khat; </VERS>
            <VERS vnumber="29"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Helon’ tapa Eliab piak ahi hi.
            </VERS>
            <VERS vnumber="30"> A ni li ni-in Reuben mite a makai, Shedeur’ tapa Elizur ahi hi: </VERS>
            <VERS vnumber="31"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biakna dingin sathau tawh a kibawl annel a dim tuak; </VERS>
            <VERS vnumber="32"> shekel sawm a gik kham pakan khat, paknamtui a dim tawh; </VERS>
            <VERS vnumber="33"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="34"> khialhna hanga biak nadingin keel a pa khat; </VERS>
            <VERS vnumber="35"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Shedeur’ tapa Elizur’ piak ahi hi.
            </VERS>
            <VERS vnumber="36"> A ni nga ni-in Simeon mite a makai, Zurishaddai’ tapa Shelumiel ahi hi: </VERS>
            <VERS vnumber="37"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="38"> shekel sawm a gik kham pakan khat, paknamtui a dim tawh; </VERS>
            <VERS vnumber="39"> meihal biak nadingin bawngtal no khat, tuutal khat, kum khat a pha tuuno a pa khat; </VERS>
            <VERS vnumber="40"> khialhna hanga biak nadingin keel a pa khat; </VERS>
            <VERS vnumber="41"> leh thunuam-a biak piakna dingin bawngtal nih, tuutal nga, keel a pa nga, leh kumkhat a pha tuuno a pa nga ahi hi. Hih in Zurishaddai’ tapa Shelumiel’ piak ahi hi.
            </VERS>
            <VERS vnumber="42"> A ni guk ni-in Gad mite a makai, De-uel’ tapa Eliasaf ahi hi: </VERS>
            <VERS vnumber="43"> ama piakte in biakinn shekel tawh kizui-in shekel za leh, sawmthum a gik ngun kuangdai khat, shekel sawmsagih a gik ngun kuang khat, an tawh biakna dingin sathau tawh a kibawl annel a dim tuak; </VERS>
            <VERS vnumber="44"> shekel sawm a gik kham pakan khat, paknamtui a dim tawh; </VERS>
            <VERS vnumber="45"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="46"> khialhna hanga biakna dingin keel a pa khat; </VERS>
            <VERS vnumber="47"> leh thunuam-a biakpiak nadingin bawngtal nih, tuutal nga, keel a pa nga,leh kum khat a pha tuuno a pa nga ahi hi. Hih in De-uel’ tapa Eliasaf piak ahi hi.
            </VERS>
            <VERS vnumber="48"> A ni sagih ni-in Efraim mite a makai, Ammihud’ tapa Elishama ahi hi: </VERS>
            <VERS vnumber="49"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="50"> shekel sawm a gik kham pakan khat, paknamtui a dim tawh; </VERS>
            <VERS vnumber="51"> meihal biak nadingin bawngtal no khat, tuutal khat, kum khat a pha tuuno a pa khat; </VERS>
            <VERS vnumber="52"> khialhna hanga biak nadingin keel a pa khat; </VERS>
            <VERS vnumber="53"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Ammihud’ tapa Elishama’ piak ahi hi.
            </VERS>
            <VERS vnumber="54"> A ni giat ni-in Manasseh mite a makai, Pedahzur’ tapa Gamaliel ahi hi; </VERS>
            <VERS vnumber="55"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="56"> shekel sawm a gik kham pakan khat, paknamtui a dim tawh; </VERS>
            <VERS vnumber="57"> meihal biakna dingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="58"> khialhna hanga biak nadingin keel a pa khat; </VERS>
            <VERS vnumber="59"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Pedahzur’ tapa Gamaliel’ piak ahi hi.
            </VERS>
            <VERS vnumber="60"> A ni kua ni-in Benjamin mite a makai, Gideoni’ tapa Abidan ahi hi: </VERS>
            <VERS vnumber="61"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biakna dingin sathau tawh a kibawl annel a dim tuak; </VERS>
            <VERS vnumber="62"> shekel sawm a gik kham pakan khat, paknamtui a dim tawh; </VERS>
            <VERS vnumber="63"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="64"> khialhna hanga biak nadingin keel a pa khat; </VERS>
            <VERS vnumber="65"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Gideoni’ tapa Abidan’ piak ahi hi.
            </VERS>
            <VERS vnumber="66"> A ni sawm ni-in Dan mite a makai, Ammishaddai’ tapa Ahiezer ahi hi; </VERS>
            <VERS vnumber="67"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biakna dingin sathau tawh a kibawl annel a dim tuak; </VERS>
            <VERS vnumber="68"> shekel sawm a gik kham pakan khat, paknamtui a dim tawh; </VERS>
            <VERS vnumber="69"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="70"> khialhna hanga biakna dingin keel a pa khat; </VERS>
            <VERS vnumber="71"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Ammishaddai’ tapa Ahiezer’ piak ahi hi.
            </VERS>
            <VERS vnumber="72"> A ni sawm-le-khat ni-in Asher mite a makai, Okran’ tapa Pagiel ahi hi; </VERS>
            <VERS vnumber="73"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biak nadingin sathau tawh a kibawl annel a dim tuak; </VERS>
            <VERS vnumber="74"> shekel sawm a gik kham pakan khat, paknamtui a dim tawh, </VERS>
            <VERS vnumber="75"> meihal biak nadingin bawngtalno khat, tuutal pa khat, kum khat a pha tuuno a pa khat; </VERS>
            <VERS vnumber="76"> khialhna hanga biak nadingin keel a pa khat; </VERS>
            <VERS vnumber="77"> leh thunuam-a biak piak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Okran’ tapa Pagiel piak ahi hi.
            </VERS>
            <VERS vnumber="78"> A ni sawm-le-nih ni-in Naftali mite a makai, Enan’ tapa Ahira ahi hi: </VERS>
            <VERS vnumber="79"> ama piakte in biakinn shekel tawh kizui-in shekel za leh sawmthum a gik ngun kuangdai khat, shekel sawmsagih a gik ngun kuang khat, an tawh biakna dingin sathau tawh a kibawl annel a dim tuak; </VERS>
            <VERS vnumber="80"> shekel sawm a gik kham pakan khat, paknamtui a dim tawh; </VERS>
            <VERS vnumber="81"> meihal biak nadingin bawngtalno khat, tuutal khat, kum khat a pha tuuno a pa khat; </VERS>
            <VERS vnumber="82"> khialhna hanga biak nadingin keel a pa khat; </VERS>
            <VERS vnumber="83"> leh thunuam-a biakpiak nadingin bawngtal nih, tuutal nga, keel a pa nga, leh kum khat a pha tuuno a pa nga ahi hi. Hih in Enan’ tapa Ahira’ piak ahi hi.
            </VERS>
            <VERS vnumber="84"> Hih in biakna tau sathau a kinuh ni-in Israel makaite apna biakna ahi hi: ngun kuangdai sawm-le-nih, ngun kuang sawm-le-nih, kham pakan sawm-le-nih, </VERS>
            <VERS vnumber="85"> ngun kuangdai khat ciangin shekel za leh sawmthum gikin ngun kuang khat ciangin shekel sawmsagih gik a, ngun kuangte khempeuh in biakinn shekel tawh kizui-in shekel tulnih leh zali gik hi, </VERS>
            <VERS vnumber="86"> paknamtui tawh a kidim kham pakan sawm-le-nihte in biakinn shekel tawh kizui-in khat ciangin shekel sawm gik a, kham khempeuh in shekel za leh sawmnih gik hi; </VERS>
            <VERS vnumber="87"> meihal biak nadingin ganhing khempeuh in bawngtal sawm-le-nih, tuutal sawm-le-nih, kum khat a pha tuuno a pa sawm-le-nih, an-a a biaknate tawh; khialhna hanga biakna-in keel a pa sawm-le-nih, </VERS>
            <VERS vnumber="88"> leh thunuam-a biak piakna-in ganhing khempeuh in bawngtal sawmnih leh li, tuutal sawmguk, keel a pa sawmguk kum khat a pha tuuno a pa sawmguk ahi hi. Hih in biakinn tau sathau a kinuh khit ciangin apna biakna ahi hi.
            </VERS>
            <VERS vnumber="89"> Topa tawh kiho dingin kikhopna buk sungah Moses a pai ciangin, kherub nihte’ kikal, teci pan’na singkuang tungah a om hehpihna tokhom tung san teng panin amah a hopih awging khat a za hi; tua awging in amah hopih hi.
            </VERS>
        </CHAPTER>
        <CHAPTER cnumber="8">
            <VERS vnumber="1"> Tu-in Topa in Moses kiangah, </VERS>
            <VERS vnumber="2"> “Aaron tungah hih bangin gen in. Meivakte na koih ciangin, meivak sagihte in meivakkhuam mai teng a taan dingin koih-in, ci-in gen in,” a ci hi. </VERS>
            <VERS vnumber="3"> Aaron in tua mah bangin hih hi; Topa in Moses a thupiak bangin, meivakkhuam mai teng a taan’ dingin meivakte a koih hi. </VERS>
            <VERS vnumber="4"> Hih in meivakkhuam a kibawlna zia hi a, kham a kiseek ahi hi; a bul akipan a pakte dongin a kiseek ahi hi; Topa in Moses tungah a lahsa lim tawh kizui-in amah in meivakkhuam bawl hi.
            </VERS>
            <VERS vnumber="5"> Topa in Moses kiangah, </VERS>
            <VERS vnumber="6"> “Israel mite panin Levi mite la khia in la, amaute siangsak in. </VERS>
            <VERS vnumber="7"> Amaute sian’sak nadingin hih bangin na hih ding hi: sian’suahna tui amaute tungah theh in la, a pumpi khempeuh mulkiatna tawh amau mah kiat sak in la, a puante uh sawpin amau mah na kisiang tawm sak ding hi. </VERS>
            <VERS vnumber="8"> Tua ciangin bawngtalno khat leh sathau leh annel a kibawl an tawh biakna amaute na la sak ding a, nangmah in khialhna hanga biak nadingin bawngtalno adang khat na la ding hi. </VERS>
            <VERS vnumber="9"> Kikhopna buk mai-ah Levi mite paipihin, Israel mihon buppi na khawm ding hi. </VERS>
            <VERS vnumber="10"> Topa mai-ah Levi mite na paipih ciangin, Israel mite in Levi mite tungah a khut uh nga ding uh a, </VERS>
            <VERS vnumber="11"> amaute in Topa’ na a sep theih nadingun Aaron in Israel mite sung panin Levi mite Topa mai-ah veii-a biakna-in a pia ding hi. </VERS>
            <VERS vnumber="12"> Tua ciangin Levi mite in bawngtalte lu tungah a khut uh nga ding uh hi; Levi mite’ ading kilemna bawlsakna dingin khialhna hanga biakna-in khat, meihal biakna-in a khat, Topa tungah na pia ding hi. </VERS>
            <VERS vnumber="13"> Aaron leh a tapate’ mai-ah Levi mite na koih ding a, Topa tungah amaute veii-a biakna-in na pia ding hi.
            </VERS>
            <VERS vnumber="14"> “Tua ciangin Israel mite lak panin Levi mite na khenkhia ding a Levi mite in keima’ aa hi ding hi. </VERS>
            <VERS vnumber="15"> Amaute siangsakin veii-a biakna-in na piak khit ciangin kikhopna bukah nasem dingin Levi mite pai ding uh hi. </VERS>
            <VERS vnumber="16"> Bang hang hiam cih leh Israel mite’ lak panin kei tungah amaute hong kipia khin hi; naubu a hong, Israel mite tacil khempeuh tangdingin keima adingin amaute ka la khin hi. </VERS>
            <VERS vnumber="17"> Bang hang hiam cih leh Israel mite lakah tacil khempeuh, mihing hita leh ganhing hita leh keima’ aa ahi hi; Izipt gam sungah tacil khempeuh ka thah ni-in keima adingin amaute ka tuam koih a, </VERS>
            <VERS vnumber="18"> Israel mite lak panin tacil khempeuh tangdingin Levi mite ka la khin hi. </VERS>
            <VERS vnumber="19"> Kikhopna bukah Israel mite adingin na a sem ding leh, biakinn nai-ah Israel mite a paikhak ciangin Israel mite lakah gimna a tun’ loh nadingin Israel mite’ adingin kilemna a bawl dingin Israel mite’ lak panin Aaron leh a tapate tungah letsong-in Levi mite ka pia khin hi,” a ci hi.
            </VERS>
            <VERS vnumber="20"> Tua bangin Moses leh Aaron leh Israel mi honpite khempeuh in Levi mite tungah hih uh hi; Topa in Levi mite tawh kisai-in Moses tungah a thupiak khempeuh tawh kizui-in Israel mite in amaute tungah hih uh hi. </VERS>
            <VERS vnumber="21"> Levi mite in khialhna panin amaute kisiangthosak tawm uh a, a puante uh sawp uh hi; Aaron in veii-a biakna-in Topa’ mai-ah amaute pia a, amaute sian’sak nadingin Aaron in amau’ ading kilemna bawlsak hi. </VERS>
            <VERS vnumber="22"> Tua khit ciangin Aaron leh a tapate omna kikhopna buk sungah nasem dingin Levi mite pai uh hi; Topa in Levi mite tawh kisai-in Moses a thupiak bangin amaute in Levi mite tungah a hih uh hi.
            </VERS>
            <VERS vnumber="23"> Topa in Moses kiangah, </VERS>
            <VERS vnumber="24"> “Hih in Levi mite tawh a kisai thu ahi hi; kum sawmnih leh kumnga pan a tungsiah a phate in kikhopna buk nasepna sungah na a sem dingin pai ding uh hi; </VERS>
            <VERS vnumber="25"> kum sawmnga a phak uh cianga kipan nasepna panin amau kihemkhia-in na sem nawn lo ding uh hi; </VERS>
            <VERS vnumber="26"> ahih hangin kikhopna buk sungah a sanggamte huh ding uh a, amaute in a na taktak sem lo ding uh hi. Tua bangin Levi mite’ nasep ding na seh ding hi,” a ci hi.</VERS>
        </CHAPTER>
        <CHAPTER cnumber="9">
            <VERS vnumber="1"> Amaute Izipt gam panin a paikhiat zawh uh a kumnihna a kha masa sungin Sinai gamlakah Topa in Moses kiangah, </VERS>
            <VERS vnumber="2"> “A kiseh hunin Paisan pawi, Israel mite kham sak in. </VERS>
            <VERS vnumber="3"> A kiseh hun, tu kha ni sawm leh nili ni nitakin na kham ding uh hi; a thukhamte leh a ngeina kipte bangin na kham ding uh hi,” a ci hi. </VERS>
            <VERS vnumber="4"> Tua ahih ciangin amaute in Paisan pawi a kham nadingun Moses in Israel mite tungah a gen hi. </VERS>
            <VERS vnumber="5"> Amaute in a kha masa, a ni sawm leh nili nitakin Sinai gamlakah Paisan pawi a kham uh hi; Topa in Moses a thupiak bangin Israel mite gamta uh hi. </VERS>
            <VERS vnumber="6"> Misi luang a lawn’na uh hangin a nin mi pawlkhat om uh a, tua ni-in amaute in Paisan pawi kham thei lo uh hi; tua ni-in amaute Moses leh Aaron mai-ah pai uh hi; </VERS>
            <VERS vnumber="7"> tua mite in ama kiangah, “Misi luang lawn’na hangin ka nin uh hi; bang hangin a kiseh hunin Israel mite lakah Topa biakna hong kipiasak lo ahi hiam?” a ci uh hi. </VERS>
            <VERS vnumber="8"> Moses in amaute kiangah, “Note’ thu tawh kisai Topa’ thupiak ka zak dong na ngak dih un,” a ci hi.
            </VERS>
            <VERS vnumber="9"> Topa in Moses kiangah, </VERS>
            <VERS vnumber="10"> “Israel mite tungah hih bangin gen in. Note lakah mi khatpeuh ahi a, na suan na khakte uh khatpeuh ahi zongin si luang lawn’na hangin a nin ahi a, khualzinin gamlapi-ah a om ahi zongin, Topa adingin Paisan pawi kham veve ding hi. </VERS>
            <VERS vnumber="11"> A kha nihna a ni sawm leh nili ni nitakin amaute in kham ding uh hi; amaute in silngo sawhloh anlum leh a kha meh tawh ne ding uh hi. </VERS>
            <VERS vnumber="12"> Amaute in a zingsang dong bangmah siit lo ding uh a, a guh khat zong su-tan lo ding uh hi; Paisan pawi thukhamte tawh kizui-in amaute in a kham ding uh hi. </VERS>
            <VERS vnumber="13"> Ahih hangin a siang mi khat khualzin lo napi-in Paisan pawi a kham kei leh, amah in a kiseh hunin Topa biakna pia lo ahih manin a mite lak panin tua mipa kikhenkhia ding hi; tua mi in ama khialhna mah thuak ding hi. </VERS>
            <VERS vnumber="14"> Note lakah khualmi khat hong peemin, Topa ading Paisan pawi a kham leh Paisan pawi thukhamte leh a ngeina kipte bangin hih ding hi; peemta leh tual sung mite’ adingin thukham khat na nei khawm ding uh hi,” a ci hi.
            </VERS>
            <VERS vnumber="15"> Biakbuk a kidin’sak ni-in meii in teci pan’na puanbuk ahi, biakbuk tuam hi; nitak-a kipan a zingsang dong meikuang tawh kibangin biakbuk tung san-ah om hi. </VERS>
            <VERS vnumber="16"> Tua bangin om den hi; sun-in meii in tuam a, zan-in mei tawh kibang khat in tuam hi. </VERS>
            <VERS vnumber="17"> Puanbuk tung san panin meii a kilak toh khit ciangin Israel mite ding khia uh hi; meii a kiphuhna munah Israel mite in giahphual a sat uh hi. </VERS>
            <VERS vnumber="18"> Topa in thu a piak ciangin Israel mite a ding khia uh a, Topa in thu a piak ciangin amaute in giahphual a sat uh hi; biakbuk tung sanah meii a khawl lai teng, amaute zong giahphual ah om uh hi. </VERS>
            <VERS vnumber="19"> Biakbuk tungah ni tampi tak meii a om khin ta zongin Israel mite in Topa’ thupiakna zui-in ding khia lo uh hi. </VERS>
            <VERS vnumber="20"> Biakbuk tungah ni tawmno sung meii om thei zel hi; tua bang ciangin Topa’ thupiak bangin giahphual ah amaute om uh hi; tua ciangin Topa’ thupiakna mah tawh amaute a ding khia uh hi. </VERS>
            <VERS vnumber="21"> Khat veivei nitak-a kipan zingsang dong tua meii om hi; zingsangin meii a kilak toh ciangin amaute a ding khia uh hi; tua hi kei leh, sun khat leh zan khat a om lai leh zong, meii a kilak toh hun hunin amaute ding khia uh hi. </VERS>
            <VERS vnumber="22"> Ni nih ahi a, kha khat ahi a, a hun sau zaw ahi zongin biakbuk tung san-ah meii a khawl lai teng Israel mite giahphual ah om-in ding khia lo ding uh hi; ahih hangin a kilak toh ciangin amaute ding khia uh hi. </VERS>
            <VERS vnumber="23"> Topa’ thupiakna tawh amaute in giahphual sat uh a, Topa’ thupiakna mah tawh amaute ding khia uh hi; Topa in Moses a thupiak bangin amaute in Topa’ thu a mang uh hi.
            </VERS>
        </CHAPTER>
        <CHAPTER cnumber="10">
            <VERS vnumber="1"> Topa in Moses kiangah, </VERS>
            <VERS vnumber="2"> “Ngun peengkul nih bawl in; tuate na bawl ciangin na seek ding hi; mi honte khop nading leh giahphual nusiat nadingin na zang ding hi. </VERS>
            <VERS vnumber="3"> A nih-in a kitum ciangin kikhopna buk kong nangma kiangah mihon khempeuh hong kikhawm ding uh hi. </VERS>
            <VERS vnumber="4"> Ahih hangin amaute in khat bek a tum leh Israel minamte’ lutangte ahi makaite nangma kiangah hong kikhawm ding uh hi. </VERS>
            <VERS vnumber="5"> Theihsakna na tum ciangin nisuahna lam panga giahphualate ding khia ding uh hi. </VERS>
            <VERS vnumber="6"> Theihsakna a nih veina na tum ciangin leitaw lam panga giahphual a, omte ding khia ding hi. Amaute a din’ khiat ding peuhpeuh ciangun theihsakna kitum ding hi. </VERS>
            <VERS vnumber="7"> Mihonte a kikaih khop ding ciangin na tum ding a, ahih hangin theihsakna na gingsak kei ding hi. </VERS>
            <VERS vnumber="8"> Aaron’ tapa siampite in peengkulte tum ding uh hi. Peengkul zatna in na khang tawntungun note adingin a kip den ngeina khat hi ding hi. </VERS>
            <VERS vnumber="9"> Na gam sung uhah no hong nengniam na galte uh tawh na kido ding uh ciangin, Topa na Pasian uh mai-ah note hong kiphawk nadingin peengkulte tawh pataukohna aw na gingsak ding uh a, na langte panun note hong kihon ding hi. </VERS>
            <VERS vnumber="10"> Na lungdam hun uh, a kiseh na pawi hunte uh, leh kha kipat hunte-in, note in na meihal baiknate uh leh thunuam-a na biak piaknate uhah zong peengkulte na tum ding uh hi; tuate in na Pasian uh mai-ah phawkna-in kimang ding hi; keimah in Topa na Pasian uh ka hi hi,” a ci hi.
            </VERS>
            <VERS vnumber="11"> A kum nihna, a kha nihna, tua kha ni sawmnih ni-in teci pan’na biakbuk tung san panin meii kilakhia to a, </VERS>
            <VERS vnumber="12"> Sinai gamlak panin Israel mite phual khat pan phual khatah ding khia uh hi; Paran gamlakah meii khawl hi. </VERS>
            <VERS vnumber="13"> Moses tung tawnin Topa’ thupiakna tawh khualzin cilna kipan uh hi. </VERS>
            <VERS vnumber="14"> Judah mite’ giahphual dialkhai a neite a pawl pawlin ding khia masa uh hi; tua mihonte Amminadab’ tapa Nahshon in uk hi. </VERS>
            <VERS vnumber="15"> Issakhar minam honte Zuar’ tapa Nethanel in uk hi. </VERS>
            <VERS vnumber="16"> Zebulun minam honte Helon’ tapa Eliab in uk hi.
            </VERS>
            <VERS vnumber="17"> Biakbuk a kiphel khit ciangin, biakbuk a pua Gershon mite leh Merari mite ding khia uh hi. </VERS>
            <VERS vnumber="18"> Reuben’ giahphual dialkhai a neite a pawl pawlin ding khia uh hi; tua mihonte Shedeur’ tapa Elizur in uk hi. </VERS>
            <VERS vnumber="19"> Simeon minam honpite Zurishaddai’ tapa Shelumiel in uk hi. </VERS>
            <VERS vnumber="20"> Gad minam honpite De-uel’ tapa Eliasaf in uk hi.
            </VERS>
            <VERS vnumber="21"> Tua ciangin a siangtho nate pua-in Kohath mite ding khia uh a, amaute a tun’ ma-in biakbuk na kidingsak khin hi. </VERS>
            <VERS vnumber="22"> Efraim mite’ giahphual dialkhai a neite a pawl pawlin ding khia uh hi; tua mihonte Ammihud’ tapa Elishama in uk hi. </VERS>
            <VERS vnumber="23"> Manasseh minam honte Pedahzur’ tapa Gamaliel in uk hi. </VERS>
            <VERS vnumber="24"> Benjamin minam honte Gideoni’ tapa Abidan in uk hi.
            </VERS>
            <VERS vnumber="25"> Tua ciangin giahphualte khempeuh’ nung dalin Dan mite’ giahphual dialkhai a neite a pawl pawlin ding khia uh hi; tua mi honte Ammishaddai’ tapa Ahiezer in uk hi. </VERS>
            <VERS vnumber="26"> Asher minam honte Okran’ tapa Pagiel in uk hi. </VERS>
            <VERS vnumber="27"> Naftali minam honte Enan’ tapa Ahira in uk hi. </VERS>
            <VERS vnumber="28"> Hih in Israel mite a din’ khiat uh ciangin amau’ mihonte tawh kizui-in a paina zia uh ahi hi.
            </VERS>
            <VERS vnumber="29"> Moses in ama zi sanggampa ahi, Midian mi Re-u-el’ tapa Hobab kiangah, “Topa in, ‘Note tungah kong pia ding hi,’ a cihna mun zuanin a ding khia ding ka hi uh hi; ko hong zui in, nang kong limbawl ding uh hi; bang hang hiam cih leh Topa in Israelte hong limbawl ding hong ciam hi,” a ci hi. </VERS>
            <VERS vnumber="30"> Ahih hangin amah in, “Kong zui kei ding hi; ka leitang leh ka behte kiangah ka pai ding hi,” a ci hi. </VERS>
            <VERS vnumber="31"> Amah in, “Kote hong nusia kei in, kong thuum hi, nangmah in gamlakah giahphual sat nading zia thei na hih manin, kote adingin lam hilh nong hi ding hi. </VERS>
            <VERS vnumber="32"> Kote hong zui lecin, Topa in kote hong limbawl ding bangbangin nang zong kong limbawl ding uh hi,” a ci hi.
            </VERS>
            <VERS vnumber="33"> Tua ahih ciangin Topa’ mual panin ni thum lam a pai uh hi; a tawlngak nading mun uh a zon’sak dingin Topa’ thuciamna singkuang in amau mai ni thum lam na pai khol hi. </VERS>
            <VERS vnumber="34"> Giahphual panin a din’ khiat peuhmah uh ciangin sun-in amaute tungah Topa’ meii a om hi.
            </VERS>
            <VERS vnumber="35"> Singkuang a din’ khiat peuhmah ciangin Moses in, “Topa aw, ding in la, na galte kithehthang sak in; nang hong mudahte na mai-ah tai sak in,” a ci hi. </VERS>
            <VERS vnumber="36"> A khawl ciangin, “Topa aw, Israel tul sawm tampite kiangah hong ciah kik in,” a ci hi.
            </VERS>
        </CHAPTER>
        <CHAPTER cnumber="11">
            <VERS vnumber="1"> Mi honte in amau’ tuahsiatna thu hangin Topa’ zakin phun uh hi; Topa in tua thu a zak ciangin ama hehna so a, amaute lakah Topa’ mei kuangin, giahphual nawl kimkhat kangtum hi. </VERS>
            <VERS vnumber="2"> Tua ciangin Moses’ zak dingin mite kiko uh hi; Moses in Topa tungah thu ngen a, mei a mit hi. </VERS>
            <VERS vnumber="3"> Tua ahih manin tua mun pen Taberah kici hi, bang hang hiam cih leh amaute lakah Topa’ mei kuang hi.
            </VERS>
            <VERS vnumber="4"> Tu-in amaute’ lakah a om gamdang mite in anlim a lunggulh mahmah uh hi; Israel mite zong kap kik uh a, “Sa nek ding nei hi leeng maw! </VERS>
            <VERS vnumber="5"> Izipt ah man pia loin i nek ngasate, tangmaite, dawnpawlte, lo-uih neute, lo-uih sante, leh lo-uih kangte i phawk hi; </VERS>
            <VERS vnumber="6"> ahih hangin tu-in i tha bei ta a, hih manna sim loh bangmah om peuhmah lo hi,” ci uh hi.
            </VERS>
            <VERS vnumber="7"> Manna pen nannan tang tawh kibang a, a meel in bedolak singnai tawh kibang hi. </VERS>
            <VERS vnumber="8"> Mite pai kawikawi-in khawm uh a, an gawina tawh gawi-in, tua ahih kei leh sum sungah su-in, beel-in huan uh a, moh-in bawl uh hi; a limna pen sathau tawh a kibawl moh ki-em tawh kibang hi. </VERS>
            <VERS vnumber="9"> Zan-in giahphual tungah daitui a kiat ciangin manna tawh kia khawm hi.
            </VERS>
            <VERS vnumber="10"> Mite a innkuankuan-un, a milip-in a puanbuk kongah a kahna uh Moses in za hi; Topa’ hehna sa mahmahin so a, Moses lungkim lo hi. </VERS>
            <VERS vnumber="11"> Moses in Topa kiangah, “Bang hangin na nasempa hong hici bawlsiat na hi hiam? Bang hangin na maipha hong musak loin, hih mi khempeuhte’ vangik kei tungah hong suan na hi hiam? </VERS>
            <VERS vnumber="12"> Keimah in hih mite khempeuh paii ka hi hiam? Nangmah in kei kiangah, ‘Naucingnu in nawi ne naungek a puak bangin, nangmah in amau’ pate piak dingin ka ciam leitangah amaute ang puakin paipih in,’ nong cih theih nadingin kei sunga piang ahi uh hiam? </VERS>
            <VERS vnumber="13"> Hih mite khempeuh piak ding koi lai-ah sa ngah ding ka hi hiam? Bang hang hiam cih leh ka mai-ah amaute kap-in, ‘Ka nek ding uh sa hong pia in,’ hong ci uh hi. </VERS>
            <VERS vnumber="14"> Kei guak in hih mite khempeuh ka si zo kei hi, kei adingin vangik lua hi. </VERS>
            <VERS vnumber="15"> Hih bangin kei hong bawl ding na hih leh, ka gentheihna ka kimuh loh nadingin nong hehpih zawh leh, thakhatin hong that in,” a ci hi.
            </VERS>
            <VERS vnumber="16"> Topa in Moses kiangah, “Mite’ upa leh ulian hi ci-a na theih, Israel upate’ sung panin mi sawmsagih hong khopsak in; kikhopna bukah amaute paipih in la, tua lai-ah nang tawh ding khawmsak in. </VERS>
            <VERS vnumber="17"> Keimah hong pai sukin tua munah nang tawh i kiho ding hi; keimah in nang sunga om lungsim pawl khat la-in amaute sungah ka guang ding hi; nang guak in na puak loh nadingin amaute in mite’ vangik hong puakpih ding uh hi. </VERS>
            <VERS vnumber="18"> Mite tungah, ‘Zing cianga dingin note ki-ap pha un, sa na ne ding uh hi; bang hang hiam cih leh Topa’ zakin na kap uh a, “Sa nek ding kua in hong pia ding ahi hiam? Bang hang hiam cih leh Izipt gamah nuam i sa hi,” na ci uh hi. Tua ahih ciangin note tungah Topa in sa hong pia ding a, note in na ne ding uh hi. </VERS>
            <VERS vnumber="19"> Note in ni khat sung, ahih kei leh ni nih sung, ahih kei leh ni nga sung, ahih kei leh ni sawm sung, ahih kei leh ni sawmnih sung bek ne loin, </VERS>
            <VERS vnumber="20"> na ikkhiat dong uh leh na kih dong matengun kha khat tawntung na ne ding uh hi, bang hang hiam cih leh note lakah a om Topa nialin a mai-ah na kap uh a, “Bang hangin Izipt panin paikhia i hi hiam?” na ci uh hi,’ ci in,” a ci hi. </VERS>
            <VERS vnumber="21"> Ahih hangin Moses in, “Kei tawh a kisim khawm mi tul zaguk om hi; nangmah in, ‘Kha khat tawntung a nek dingun amaute sa pia ning!” na ci hi. </VERS>
            <VERS vnumber="22"> Amaute’ kham zah dingin tuu honte leh bawng honte amau’ adingin kigo ding ahi hiam? Tua ahih kei leh tuipi ngasate khempeuh amau’ kham zah ding kiman ding ahi hiam?” a ci hi. </VERS>
            <VERS vnumber="23"> Topa in Moses kiangah, “Topa’ hih theih ding zah kiciangtan sa na hi hiam? Ka thugen a manin hong tun’ leh hong tun’ loh tu-in na mu ding hi,” a ci hi.
            </VERS>
            <VERS vnumber="24"> Tua ahih ciangin Moses paikhia-in mite tungah Topa’ thugente gen sawn hi; amah in mite a makai mi sawmsagih kaikhawmin, puanbuk kimkotah amaute om sak hi. </VERS>
            <VERS vnumber="25"> Tua ciangin meii sungah Topa hong pai sukin amah hopih a, ama sunga om lungsim pawl khat la-in upa sawmsagihte sungah a guang hi; amaute sungah tua lungsim a om ciangin, amaute in thu a genkhol uh hi. Ahih hangin amaute in tua khit zawh hih nawn lo uh hi.
            </VERS>
            <VERS vnumber="26"> Giahphual ah mi nih om uh a, khat Eldad kici-in, a khat Medad kici a, amaute sungah tua lungsim a lut hi; amaute in a kiciamtehte lakah a kihelte hi uh a, ahih hangin puanbukah pai loin, giahphual ah thu a genkhol uh hi. </VERS>
            <VERS vnumber="27"> Tangval khat va tai-in Moses kiangah, “Eldad leh Medad-te in giahphual ah thu a genkhol uh hi,” va ci hi. </VERS>
            <VERS vnumber="28"> Ama teel mite lakah khat ahi, Moses’ nasem, Nun’ tapa Joshua in, “Ka topa Moses aw, amaute kham in,” a ci hi. </VERS>
            <VERS vnumber="29"> Ahih hangin Moses in ama kiangah, “Keima tangin hong hazatsak na hi uh hiam? Topa’ mi khempeuh kamsang hi hen la, Topa in amau sungah ama lungsim guan leh ka cih lai tak hi!” a ci hi. </VERS>
            <VERS vnumber="30"> Moses leh Israel upate giahphual ah a ciahkik uh hi.
            </VERS>
            <VERS vnumber="31"> Topa kiang pan huih nungin, tuipi panin vamimte hong puak a, giahphual kiang hih lam pang ni khat paina ciang, hua lam pang ni khat paina ciang mah’ giahphual kimkotah kia sak hi, lei maitang tungah tong nih bang sah hi. </VERS>
            <VERS vnumber="32"> Tua sun tawntung leh a zan tawntung leh a zing ciang tawntung mite ding-in vamimte khawm uh hi; tawm a khawm pen mipa in beem sawm dim khawm hi; amaute in amau adingin giahphual kimkotah tuate pho uh hi. </VERS>
            <VERS vnumber="33"> Sa a kigaih ma, amau ha kawmah sa baang laipi mahin, mite tungah Topa’ hehna so-in, Topa in gimna lianpi khat tawh mite vatgawp hi. </VERS>
            <VERS vnumber="34"> Tua ahih ciangin tua mun pen Kibrothhattavah kici hi, bang hang hiam cih leh amaute in sa a lunggulh mite tua lai munah a vui uh hi. </VERS>
            <VERS vnumber="35"> Kibrothhattavah panin Hazeroth munah mite zin uh hi; Hazeroth ah amaute taam uh hi.
            </VERS>
        </CHAPTER>
        <CHAPTER cnumber="12">
            <VERS vnumber="1"> Moses in Kush numei khat ten’pih ahih manin, ama ten’pih Kush numei’ hangin Miriam leh Aaron in amah gensia uh hi; </VERS>
            <VERS vnumber="2"> amaute in, “Topa in Moses’ tung bek tawnin thu gen takpi ahi hiam? Eite’ tung tawnin zong hong gen lo ahi hiam?” a ci uh hi. Topa in tua thu za hi. </VERS>
            <VERS vnumber="3"> Pasalpa Moses lungnem mahmah a, leitunga om mi khempeuh sangin lungnem zaw hi. </VERS>
            <VERS vnumber="4"> Topa in thakhat thu-in Moses leh Aaron leh Miriam kiangah, “Kikhopna bukah no mihing thumte hong pai un,” a ci hi. Amau thumte pai uh hi. </VERS>
            <VERS vnumber="5"> Meii khuam sungah Topa hong kum sukin, kikhopna buk kongah ding a, Aaron leh Miriam sam hi; amaute gel mai lam nehin hong pai uh hi. </VERS>
            <VERS vnumber="6"> Amah in, “Ka thu za un: Note lakah kamsang a om leh Topa keimah in ama tungah mangmuhna tawh ka kilak a, amah tawh mang sungah ka kiho hi. </VERS>
            <VERS vnumber="7"> Ka nasem Moses tawh tua bang hi lo hi; ka inn sung thu khempeuh amah ki-ap hi. </VERS>
            <VERS vnumber="8"> Amah tawh kam leh kam kiho-in a kitel lo kampaute tawh hi loin, a kitel takin thu ka gen uh hi; amah in Topa’ mel mu hi. Tua bang ahih ciangin bang hangin ka nasem Moses gensiat ding lau lo na hi uh hiam?” a ci hi.
            </VERS>
            <VERS vnumber="9"> Topa’ hehna amau tungah so a, amah paikhia hi; </VERS>
            <VERS vnumber="10"> puanbuk tung san panin meiipi a kilakkhiat ciangin Miriam phak a, vuk bangin pak hi. Miriam lamah Aaron kihei a, tua numei na phak hi. </VERS>
            <VERS vnumber="11"> Aaron in Moses kiangah, “Ka topa aw, kote hai gamtatin ka khialhna hangun daan hong pia kei in, </VERS>
            <VERS vnumber="12"> a nu’ sung panin a suahkhiat ciangin a pum phel lang khat a bei mi si bangin Miriam hi sak kei in,” a ci hi. </VERS>
            <VERS vnumber="13"> Tua ciangin Moses in Topa tungah, “Amah dam sak in, Pasian aw, kong thuum hi,” ci-in kiko hi. </VERS>
            <VERS vnumber="14"> Ahih hangin Topa in Moses kiangah, “Tua numei’ maitangah a pa in cil phih leh tua numei ni sagih sung maizum ding hi lo ahi hiam? Giahphual pua lamah ni sagih sung kikhumcip sak in la, tua khit ciangin amah hong kipaipih kik thei ding hi,” a ci hi. </VERS>
            <VERS vnumber="15"> Tua ahih ciangin giahphual pua lamah ni sagih sung Miriam kikhumcip hi; Miriam a kipaipih kik mateng khualzin a zom dingin mite ding khia lo uh hi. </VERS>
            <VERS vnumber="16"> Tua khit ciangin Hazeroth panin mite ding khia uh a, Paran gamlakah giahphual a sat uh hi.
            </VERS>
        </CHAPTER>
        <CHAPTER cnumber="13">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah ka piak Kanaan leitang a vaan dingin mi sawl in; amaute lakah makai ahi, nam khat sung panin mi khat ciat sawl in,” a ci hi. </VERS>
            <VERS vnumber="3"> Tua ahih ciangin Moses in Topa’ thupiakna tawh kizui-in Paran gamlak panin Israel mite lutang ahi mi khempeuh a sawl hi. </VERS>
            <VERS vnumber="4"> Hihte in amaute’ min ahi hi: Reuben minam panin Zakkur’ tapa Shamua; </VERS>
            <VERS vnumber="5"> Simeon minam panin Hori’ tapa Shafat; </VERS>
            <VERS vnumber="6"> Judah minam panin Jefunneh’ tapa Kaleb; </VERS>
            <VERS vnumber="7"> Issakhar minam panin Josef’ tapa Igal; </VERS>
            <VERS vnumber="8"> Efraim minam panin Nun’ tapa Hoshea; </VERS>
            <VERS vnumber="9"> Benjamin minam panin Rafu’ tapa Palti; </VERS>
            <VERS vnumber="10"> Zebulun minam panin Sedi’ tapa Gaddel; </VERS>
            <VERS vnumber="11"> Josef minam (Manasseh minam) panin Susi’ tapa Gaddi; </VERS>
            <VERS vnumber="12"> Dan minam panin Gemalli’ tapa Ammiel; </VERS>
            <VERS vnumber="13"> Asher minam panin Mikhael’ tapa Sethur; </VERS>
            <VERS vnumber="14"> Naftali minam panin Vofsi’ tapa Nahbi; </VERS>
            <VERS vnumber="15"> Gad minam panin Makhi’ tapa Ge-uel ahi hi. </VERS>
            <VERS vnumber="16"> Hihte in gam vaan dinga Moses in a sawl mite’ min ahi hi. Moses in Nun’ tapa Hoshea pen Joshua ci hi.
            </VERS>
            <VERS vnumber="17"> Moses in Kanaan gam vaan dingin amaute sawl a, amaute kiangah, “Negeb gam gal khatah pai to-in, mual tung gamah paito un la, </VERS>
            <VERS vnumber="18"> leitang bang ci hiam, tua leitangah a teeng mite thahat hiam, thanem hiam, amaute tawm hiam, tam hiam, </VERS>
            <VERS vnumber="19"> amau’ ten’na gam in nuntak olna gam hiam haksatna gam hiam, amaute’ ten’na khuapite in giahphual hiam, mun muanhuai hiam, </VERS>
            <VERS vnumber="20"> a leitang a lei hoih hiam lei sia hiam, sing om hiam om lo hiam va thei un. Na siam tawp-un va hih un la, tua leitanga gah pawl khat hong ciahpih un,” a ci hi. Tua hun in leenggah a palte a min hun ahi hi.
            </VERS>
            <VERS vnumber="21"> Tua ahih ciangin amaute pai to-in Zin gamlak panin Hamath khua lutna gei, Rehob mun dong gam vaan uh hi. </VERS>
            <VERS vnumber="22"> Amaute Negeb lamah paito uh a, Hebron tung uh hi; Anak’ suan leh khakte ahi Ahiman mite, Sheshai mite leh Talmai mite, tua lai-ah na om uh hi. (Hebron pen Izipt gamah Zoan a kisat ma kum sagih lai-in kisat hi). </VERS>
            <VERS vnumber="23"> Amaute Eshkol Kuam tung uh a, tua lai panin leenggah bawk khat bek a hiang tawh lo-in, mi nih in zawl khat-in zawng uh hi; amaute in mang kawlsing leh thei zong tawm khat pua uh hi. </VERS>
            <VERS vnumber="24"> Tua lai panin Israel mite in leenggah bawk a lawhna hangin tua mun pen Eshkol Kuam kici hi.
            </VERS>
            <VERS vnumber="25"> Ni sawmli a cin’ ciangin gam vaanna panin amaute hong ciahkik uh hi. </VERS>
            <VERS vnumber="26"> Paran gamlak Kadesh muna Moses leh Aaron leh Israel mi honte khempeuh kiangah amaute hong tung uh hi; amaute leh mihon khempeuh tungah thu puak kik uh a, tua leitanga gahte amaute lak uh hi. </VERS>
            <VERS vnumber="27"> Amaute in ama kiangah, “Kote nong sawlna leitangah ka va tung uh hi; tua lai-ah bawngnawi leh khuaizu luang a, hih in tua gama gah ahi hi. </VERS>
            <VERS vnumber="28"> Ahi zongin tua gama teeng mite thahat uh a, a khuapite uh kulh tawh ki-uumin lian mahmah hi; tua banah Anak’ suan leh khakte tua lai-ah ka mu uh hi; </VERS>
            <VERS vnumber="29"> Amalek mite Negeb gamah teeng uh hi; Hih mite, Jebus mite, leh Amor mite mual tung gamah teeng uh hi; Kanaan mite tuipi gei leh Jordan dungah teeng uh hi,” ci-in gen uh hi.
            </VERS>
            <VERS vnumber="30"> Ahih hangin Kaleb in Moses mai-ah mite gamdai sakin, “Thakhatin pai to-in va luah ni; bang hang hiam cih leh eite pen a zo thei mahmah ding i hi hi,” a ci hi. </VERS>
            <VERS vnumber="31"> Tua ciangin amah tawh a paito mite in, “Mite do dingin i pai ngam kei ding hi; bang hang hiam cih leh eite sangin amaute hatzaw uh hi,” a ci uh hi. </VERS>
            <VERS vnumber="32"> Tua ahih ciangin amaute in amau’ vaansa gam thu Israel mite tungah a sia lamin hong puak uh a, “Kote in a vaan dingin ka va paina uh gam in a tunga teeng mite a valhtum thei ding gam ahi hi; tua lai-a ka muh uh mite khempeuh mi tha liante ahi hi. </VERS>
            <VERS vnumber="33"> Tua lai-ah Nefilim mite (Nefilim pana hong piang Anak mite) ka mu uh hi; kote pen kauphe bang lelin ka kingaihsun uh a, amau’ muhna ah zong tua bangmah ka hi uh hi,” a ci uh hi.
            </VERS>
        </CHAPTER>
        <CHAPTER cnumber="14">
            <VERS vnumber="1"> Tua ciangin mihon khempeuhte nakpi takin kiko uh hi; mite tua zan sung kap uh hi. </VERS>
            <VERS vnumber="2"> Israel mite khempeuh in Moses leh Aaron phunsan uh hi; mihon buppi in amaute tungah, “Izipt gamah a si khin hi zaw hoh le-ung! Tua ahih kei leh zong hih gamlakah a si khin hi zaw hoh le-ung! </VERS>
            <VERS vnumber="3"> Namsau tawh a si dingin bang hangin Topa in hih gamah kote hong paipih ahi hiam? Ka zite leh ka tate uh galte’ mat suak ding uh hi; Izipt ah ciahkik ding ko adingin hoihzaw ding hilo ahi hiam?” a ci hi.
            </VERS>
            <VERS vnumber="4"> Amaute khat leh khat kiangah, “Makai khat teelin Izipt ah ciahkik ni,” kici uh hi. </VERS>
            <VERS vnumber="5"> Tua ciangin Israel mihon kikhawmte khempeuh’ mai-ah Moses leh Aaron boksuk uh hi. </VERS>
            <VERS vnumber="6"> Gam vaante lakah a kihel Nun’ tapa Joshua leh Jefunneh’ tapa Kaleb-te in a puan uh balkeekin, </VERS>
            <VERS vnumber="7"> Israel mi honpite khempeuh tungah, “A vaan dingin kote ka va painasa uh leitang in leitang hoih mahmah ahi hi. </VERS>
            <VERS vnumber="8"> Eite tungah Topa a lungkim leh, bawngnawi leh khuaizu a luan’na hih leitangah eite hong paipihin eite tungah tua leitang hong pia ding hi. </VERS>
            <VERS vnumber="9"> Topa lehdo kei hamtang un; amaute pen zialmang pak ding i hih manin tua gam mite kihta kei un; amau’ kiang panin amau’ kidalna kilakhia a, eite tawh Topa hong om hi; amaute kihta kei un,” ci uh hi. </VERS>
            <VERS vnumber="10"> Ahih hangin mi honte khempeuh in amaute suang tawh deng un, ci uh hi. Tua ciangin Israel mite khempeuh tung kikhopna buk-ah Topa’ minthan’na kilang hi. </VERS>
            <VERS vnumber="11"> Topa in Moses kiangah, “Hih mite in bang tanvei kei hong simmawh ding ahi hiam? Amaute lakah ka hihsa limte khempeuh om napi-in, amaute in bang tanvei kei hong um lo ding ahi hiam? </VERS>
            <VERS vnumber="12"> Pul natna tawh amaute vat gawpin ka lawnkhia kik ding a, amaute sangin a lianzaw a thahat zaw minamin nang kong bawl ding hi,” a ci hi.
            </VERS>
            <VERS vnumber="13"> Ahih hangin Moses in Topa kiangah, “Tua bang hi leh Izipt mite in hih thu za ding uh hi; bang hang hiam cih leh amaute’ lak panin na thahatna tawh hih mite na paikhiatpih hi. </VERS>
            <VERS vnumber="14"> Amaute in hih gama teeng mite tungah gen ding uh hi. Topa aw, hih mite laizangah nang na omna thu hih mite in za khin zo uh hi; bang hang hiam cih leh Topa aw, maitang kituahin nang hong kimu a, amaute tungah nangma meii a ding hi. Nangmah in amaute mai-ah sun-in meii khuam sungah, zan-in mei khuam sungah na pai hi. </VERS>
            <VERS vnumber="15"> Tu-in hih mite mihing khat thah bangin that lecin, nangma minthan’na a zasa minamte in, </VERS>
            <VERS vnumber="16"> ‘Amaute tungah piak dinga a kiciam leitangah Topa in hih mite paipih zo lo ahih manin, amah in gamlakah amaute that hi,’ ci ding uh hi. </VERS>
            <VERS vnumber="17"> - </VERS>
            <VERS vnumber="18"> Tu-in, nang tungah hong thuum ing, nangmah in thuciamin, ‘Topa heh hak a, a itna kip lianin, mawhna leh thu palsatna maisak a, ahih hangin a mawhte siangsak ngei loin, pate’ mawhna tate tungah, khang thum khang lina dongin thuk hi,’ na cih mah bangin Topa’ vangliatna liansak in. </VERS>
            <VERS vnumber="19"> A lian nangma itna kip tawh a kizui leh Izipt panin tu hun dong hih mite na maisakna tawh kizui-in hih mite’ mawhna maisak in, kong thuum hi,” a ci hi.
            </VERS>
            <VERS vnumber="20"> Tua ciangin Topa in, “Nangma gen bangin ka maisak hi; </VERS>
            <VERS vnumber="21"> ahih hangin a tak takin, ka nun’tak lai teng, Topa’ minthan’na tawh leitung kidim ding ahih mah bangin, </VERS>
            <VERS vnumber="22"> Izipt leh gamlakah ka hihsa ka minthan’na leh ka limte mu khin napi-in sawm vei kei hong ze-etin keima aw a ngai lo mite, </VERS>
            <VERS vnumber="23"> amau’ pate tungah piak dinga ka kiciam leitang a mu kuamah om lo ding uh hi; kei hong simmawh mi kuamah in tua leitang mu lo ding hi. </VERS>
            <VERS vnumber="24"> Ahih hangin ka nasem Kaleb ahih leh, amah in lungsim tuam nei-in lim takin kei hong zui ahih manin, amah in a zuat leitangah ka tun’ pih ding a, ama suan leh khakte in tua leitang luah ding uh hi. </VERS>
            <VERS vnumber="25"> Tu-in tua kuam sungah Amalek mite leh Kanaan mite teeng uh ahih manin, San Tuipi paina lampi tawnin zing ciangin gamlakah pai un,” a ci hi.
            </VERS>
            <VERS vnumber="26"> Topa in Moses leh Aaron kiangah, </VERS>
            <VERS vnumber="27"> “Hih a gilo mihonte in bang tanvei kei hong phunsan ding ahi uh hiam? Amaute in kei hong phunsanna uh ahi Israel mite’ phunna ka za khin hi. </VERS>
            <VERS vnumber="28"> Amaute tungah hih bangin gen in. Topa in, ‘Keimah in a nungta ka hih mah bangin zakna ah na gente uh no tungah ka hong hih ding hi: </VERS>
            <VERS vnumber="29"> na luang hawmte uh hih gamlakah lum ding hi; note khempeuh, kum sawmnih pan a tungsiah, kei hong phunsante, </VERS>
            <VERS vnumber="30"> Jefunneh’ tapa Kaleb leh Nun’ tapa Joshua sim loh, note teengsak dingin ka kiciamna leitangah khat beek na tung kei ding uh hi. </VERS>
            <VERS vnumber="31"> Ahih hangin galte in man ding na cih uh na tate uh, keimah in ka tumpih ding a, note in na thusim loh uh leitang amaute in mu ding uh hi. </VERS>
            <VERS vnumber="32"> Ahih hangin note ahih leh, na luang hawmte uh hih gamlakah lum ding hi. </VERS>
            <VERS vnumber="33"> Na luang hawmte uh a nunung pen gamlakah a kisial mateng, gamlakah kum sawmli sung na tate uh tuucing hi ding uh a, note’ ginat lohna thuak ding uh hi. </VERS>
            <VERS vnumber="34"> Na gam vaan sung uh ni phazah tawh kizui-in, ni sawmli, ni khat ciangin kum khat, note in na mawhna uh kum sawmli sung na thuak ding uh a, keima lungkim lohna na thei ding uh hi,’ a ci hi. </VERS>
            <VERS vnumber="35"> Topa ahi keimah in thu ka gen hi; keimah langpangin a kikaikhawm hih a gilo mi honte khempeuh tungah hih thu ka hih taktak ding hi: hih gamlakah amaute bei mang ding uh a, amaute si ding uh hi,” a ci hi.
            </VERS>
            <VERS vnumber="36"> Moses in gam vaan dingin a sawl mite hong ciahkikin a gam thu a sia lamin gen ahih manin mi honte amah a phunsan sak, </VERS>
            <VERS vnumber="37"> a gam thu a sia lam a, a gen tua mite, Topa’ mai-ah gimna in si sak hi. </VERS>
            <VERS vnumber="38"> Ahih hangin gam vaan dingin a pai mite lak panin Nun’ tapa Joshua leh Jefunneh’ tapa Kaleb-te hing lai uh hi.
            </VERS>
            <VERS vnumber="39"> Moses in Israel mite khempeuh tungah hih thute gen a, nakpi-in mite thuum uh hi. </VERS>
            <VERS vnumber="40"> Amaute zingsangin tho baih uh a, gamlak mual dawnah pai to-in, “Thei un, hih lai-ah i om hi. Topa’ ciamnasa munah i paito ding hi; bang hang hiam cih leh i khial khin hi,” ci uh hi. </VERS>
            <VERS vnumber="41"> Ahih hangin Moses in, “Bang hangin tu-in Topa’ thupiakna palsat na hi uh hiam, tangtung lo ding hilo ahi hiam? </VERS>
            <VERS vnumber="42"> Na galte uh mai-ah note hong kisat puk kha ding ahih ciangin kuanto kei un, bang hang hiam cih leh note lakah Topa om lo hi. </VERS>
            <VERS vnumber="43"> Amalek mite leh Kanaan mite na mai uhah om ahih ciangin namsau tawh note na puk ding uh hi; Topa zuihna panin nungkik na hih uh ciangin note tawh Topa om lo ding hi,” a ci hi. </VERS>
            <VERS vnumber="44"> Ahih hangin Topa’ thuciamna singkuang hita leh Moses hita leh giahphual panin dingkhia lo napi-in gamlak mual dawnah kuantoh ding amaute in ngaihsun veve uh hi. </VERS>
            <VERS vnumber="45"> Tua ciangin mual tung gamah a teeng Amalek mite leh Kanaan mite hong paisuk uh a, amaute zoin Hormah ciang dong na ngawn ah amaute delh uh hi.
            </VERS>
        </CHAPTER>
        <CHAPTER cnumber="15">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah hih bangin gen in. Note kong piak leitangah a teeng dingin note tungin, </VERS>
            <VERS vnumber="3"> bawnghon pan hita leh tuuhon pan hita leh thuciamna tun’sak nadingin Topa’ tungah meihal biakna ahi a, biak piakna ahi zongin na piak ciang uh hita leh, Topa tungah a gim namtui bawl nadingin ut thu-a biakna hita leh, a kiseh pawi hunte-ah hita leh na piak uh ciangin, </VERS>
            <VERS vnumber="4"> biakna a paipih mipa in annel seu khat sehsawm suah sehkhat sathau bung khat sehli suah sehkhat tawh a kibawl an tawh biakna Topa tungah pia ding hi; </VERS>
            <VERS vnumber="5"> tuuno khat tawh piak khawm dingin meihal biakna ahih kei leh biak piakna tawh, tui-buah dingin leenggahzu bung khat sehli suah sehkhat na bawl ding hi. </VERS>
            <VERS vnumber="6"> Tua ahih kei leh tuutal khat tawh piak khawm dingin annel seu khat sehsawm suah sehnih sathau bung khat sehthum suah sehkhat tawh a kibawl an tawh biak nading na bawl ding hi; </VERS>
            <VERS vnumber="7"> Topa’ tungah a gim namtui-in tuibuah dingin leenggahzu bung khat sehsawm suah sehkhat na pia ding hi. </VERS>
            <VERS vnumber="8"> Meihal biak nading ahi a, thuciamna tun’sakna-in biakpiak nading ahi a, Topa’ tungah thunuam-a biak nading ahi zongin bawngtal na bawl uh ciangin, </VERS>
            <VERS vnumber="9"> mi khat in a bawngtal tawh annel seu khat sehsawm suah sehthum sathau bung lang tawh a kibawl an tawh biakna pia ding a, </VERS>
            <VERS vnumber="10"> Topa’ tungah a gim namtui, mei tawh kihal biakna-in tuibuah dingin leenggahzu bung lang na pia ding hi.
            </VERS>
            <VERS vnumber="11"> “Bawngtal ahi a tuutal ahi zongin, tuuno a pa ahi a keelno a pa tawh ahi zongin piak khawm dingin tua bangin kihih ding hi. </VERS>
            <VERS vnumber="12"> Na bawl ganhing khempeuh a pha zahzah tua bangin na bawl kim ding hi. </VERS>
            <VERS vnumber="13"> Topa tungah a gim namtui, mei tawh kihal biakna a piakna uhah tual sung mi khempeuh in hih nate tu-a bangin hih ding uh hi. </VERS>
            <VERS vnumber="14"> Note kiangah khualmi khat hong peem ahi a, na khang tawntungun note lakah mi khatpeuh hong om leh ahi zongin, amah in Topa’ tungah a gim namtui, mei tawh kihal biakna a piak nop leh, note’ hih mah bangin hih ding hi. </VERS>
            <VERS vnumber="15"> Mi honpi’ adingin ngeina khat om ding hi; note leh note lakah hong peem mi’ adingin tawntung ngeina khat na khang tawntungun om ding hi. Topa’ mai-ah note leh peemta mite na kibang ding uh hi. </VERS>
            <VERS vnumber="16"> Note leh note lakah hong peem mi’ adingin a kibang thu khat, ngeina kip khat om ding hi,” a ci hi.
            </VERS>
            <VERS vnumber="17"> Topa in Moses kiangah, </VERS>
            <VERS vnumber="18"> “Israel mite tungah hih bangin gen in. Note kong paipihna gamah tungin </VERS>
            <VERS vnumber="19"> tua gama piang ante na nek uh ciangin Topa tungah biakna na pia ding uh hi. </VERS>
            <VERS vnumber="20"> Na an-ham uh a masa pen sung panin biakna in moh khat na pia ding uh hi; an cilna pana biakna-in na pia ding uh hi. </VERS>
            <VERS vnumber="21"> Na khang tawntungun na an-ham uh a masa pen Topa’ tungah biakna ah na pia ding uh hi.
            </VERS>
            <VERS vnumber="22"> “Ahih hangin note khialin, Topa in Moses tungah a gensa hih thupiaknate khempeuh, </VERS>
            <VERS vnumber="23"> Topa in a thupiak-a kipanin na khang tawntungun, Moses tung tawnin Topa in note hong thupiaknate khempeuh na zuih kei uh leh, </VERS>
            <VERS vnumber="24"> theih lohna hangin mi honte’ phawk lohin a kikhial ahih leh, mi honte khempeuh in Topa tungah a gim namtui, meihal biakna dingin bawngtal no khat, ngeina kip om bangin an tawh biakna leh a tuibuah tawh, leh khialhna hanga biakna-in keel a pa khat pia ding hi. </VERS>
            <VERS vnumber="25"> Siampipa in Israel mihonte khempeuh adingin kilemna bawlsak ding a, amaute kimaisak ding hi; bang hang hiam cih leh tua in tatkhialhna hi a, amaute in tua amau’ tatkhialhna hangin Topa’ tungah mei tawh kihal amau’ biakna leh khialhna hanga amau’ biakna uh Topa’ mai-ah hong paipih khin uh hi. </VERS>
            <VERS vnumber="26"> Tua tatkhialhna in amaute khempeuh huamkha ahih manin Israel mihonte khempeuh leh amau lakah a peem khualmi zong kimaisak ding hi.
            </VERS>
            <VERS vnumber="27"> “Theih lohna hangin mi khat a khialh leh, khialna hanga biak nadingin kum khat a pha keel a nu khat pia ding hi. </VERS>
            <VERS vnumber="28"> Mi khat in theih lohna hangin a khialh ciangin, ama ading kilemna bawlsak nadingin siampipa in tua a khial mipa’ adingin Topa’ mai-ah kilemna bawl sak ding hi; amah kimaisak ding hi. </VERS>
            <VERS vnumber="29"> Theih lohna hangin na khatpeuh peuh a hih, Israel mi lakah a om tual sung mipa leh amaute lakah a peem khual mipa’ adingin ngeina a kibang khat na nei ding uh hi. </VERS>
            <VERS vnumber="30"> Ahih hangin tual sung mi hita leh peemta hita leh, na khatpeuh peuh a hih teitei mipa in Topa a simmawh hi a, ama mite kiang panin tua mipa kikhenkhia ding hi. </VERS>
            <VERS vnumber="31"> Amah in Topa’ thu simmawhin, a thupiakna siasak ahih manin, tua mipa kikhenkhia siang ding hi; ama mawhna ama tung mahmah om ding hi,” a ci hi.
            </VERS>
            <VERS vnumber="32"> Israel mite gamlakah a om sungun, sabbath ni-in sing a tom mi khat mu uh hi. </VERS>
            <VERS vnumber="33"> Sing a tom laitak a mu mite in Aaron leh Moses, leh mihonte khempeuh kiangah amah paipih uh hi. </VERS>
            <VERS vnumber="34"> Amah bang kicih ding cih tel takin kigen lo ahih manin amaute in khumcip uh hi. </VERS>
            <VERS vnumber="35"> Topa in Moses kiangah, “Tua mipa kithat ding hi; mihonte khempeuh in giahphual pua-ah suang tawh amah deng ding uh hi,” a ci hi. </VERS>
            <VERS vnumber="36"> Mi honte khempeuh in giahphual pua-ah amah paipih uh a, Topa in Moses a thupiak bangin suang tawh amah deng lum uh hi.
            </VERS>
            <VERS vnumber="37"> Topa in Moses kiangah, </VERS>
            <VERS vnumber="38"> “Israel mite tungah gen in la, a khang tawntungun a puan mongte uhah a teep bawlin, a puan mong-a a teep tungah khau dum khat a khih dingun sawl in; </VERS>
            <VERS vnumber="39"> tua in, note in ut luatna tawh na zuih theih zel uh ahi nomau’ lungsim leh nomau’ mittang deihna zui loin, note in na et ding uh puanmongteep leh Topa’ thupiakte khempeuh phawkin na sep ding uh ahi hi. </VERS>
            <VERS vnumber="40"> Tua ahih ciangin note in ka thupiakte khempeuhte phawkin na sem ding uh a, na Pasian uh tungah na siangtho ding uh hi. </VERS>
            <VERS vnumber="41"> Keimah in, note’ Pasian a hi dingin Izipt gam panin note a hong paikhiatpih Topa na Pasian uh ka hi hi: keimah in Topa na Pasian uh ka hi hi,” a ci hi.
            </VERS>
        </CHAPTER>
        <CHAPTER cnumber="16">
            <VERS vnumber="1"> Tu-in Levi mite sung pan Levi’ tapa Kohath, Kohath’ tapa Izhar, Izhar’ tapa Korah leh Reuben mite sung Reuben’ tapa Eliab, Eliab’ tapa Dathan leh Abiram leh Peleth’ tapa On, </VERS>
            <VERS vnumber="2"> hih mite in pawl kai uh hi; Israel mite sung panin mi’ theihkim, mihon sung panin a kiteel, mihonte a makai mi zanih leh sawmnga tawh Moses’ mai-ah ding uh hi; </VERS>
            <VERS vnumber="3"> Moses leh Aaron langpangin amaute kikaikhawm uh a, amaute kiangah, “Khengval lua uh teh! Mihon khempeuhte a milip-in siangtho uh a, amaute lakah Topa om hi; bang hangin Topa’ mi honpite’ tungah nomau kiliansak tawm na hi uh hiam?” ci uh hi. </VERS>
            <VERS vnumber="4"> Moses in tua thu a zak ciangin boksuk hi; </VERS>
            <VERS vnumber="5"> amah in Korah leh a pawlte khempeuh kiangah, “Zing ciangin Topa in a siangtho ahi mi, ama’ aa ahi mi hong lakin, ama kiangah pai sak ding hi; amah in a teel ding mipa ama kiangah pai sak ding hi. </VERS>
            <VERS vnumber="6"> Hih bangin gamta un: Korah leh a pawlte khempeuh in paknamtui beel la un; </VERS>
            <VERS vnumber="7"> zing ciangin Topa’ mai-ah tua beelte’ sungah mei koihin, mei tungah paknamtui koih un; tua ciangin Topa’ teel mi in a siangtho hong hi ding hi. Levi’ tapate aw, khengval lua uh teh!” a ci hi. </VERS>
            <VERS vnumber="8"> Moses in Korah kiangah, “No Levi mite aw, tu-in za un; </VERS>
            <VERS vnumber="9"> Israel mite’ Pasian in ama kiangah hong paipih ding, Topa’ biakbuk sungah nasep sem ding, mi honte’ na sem dingin amau’ mai-ah a ding dingin Israel mi honte kiang panin hong khenkhiatna leh </VERS>
            <VERS vnumber="10"> nang leh na sanggamte ahi Levi’ mite ama kiangah hong paipihna, hawmthawh lai na hi hiam? Siampi nasepna zong deih lai na hi hiam? </VERS>
            <VERS vnumber="11"> Tua ahih ciangin nang leh na pawlte khempeuh hih lai-ah na kikaihkhopna uh in Topa langpan’na ahi hi; note in na phunsan uh Aaron pen bang mi hi mawk ahi hiam?” a ci hi.
            </VERS>
            <VERS vnumber="12"> Moses in Eliab’ tapa Dathan leh Abiramte sam sak hi; amaute in, “Kong pai kei ding uh hi. </VERS>
            <VERS vnumber="13"> Kote tungah nangmah ulian-in kibawl tawmin, gamlakah kote hong that dingin bawngnawi leh khuaizu a luan’na gam panin nong paikhiatpihna thu hawmthawh lai na hi hiam? </VERS>
            <VERS vnumber="14"> Tua tham loin nangmah in bawngnawi leh khuaizu a luan’na gamah kote hong paipih loin, lote leh leenggui lote zong nong luah sak kei hi. Hih mite’ mit khel khia ding na hi hiam? Kong pai kei ding uh hi,” a ci hi.
            </VERS>
            <VERS vnumber="15"> Moses heh mahmah a, Topa kiangah, “Amau’ biakna thupi ngaihsut kei in. Amaute tung panin la khat zong la loin, amaute khat zong ka siasak kei hi,” a ci hi. </VERS>
            <VERS vnumber="16"> Tua ciangin Moses in Korah’ kiangah, “Nang leh na pawlte, nang leh amaute, Aaron tawh zing ciangin Topa’ mai-ah hong om un; </VERS>
            <VERS vnumber="17"> note in na milip-un na paknamtui beel ciat uh la-in, a sungah paknamtui koih un la, Topa’ mai-ah na paknamtui beel ciat uh, paknamtui beel zanih leh sawmnga paipih un; Aaron leh nangmah in zong na paknamtui beel tuak uh paipih un,” a ci hi. </VERS>
            <VERS vnumber="18"> Tua ahih ciangin a milip-un a paknamtui beel ciat uh la a, tuate sungah mei koihin a tungah paknamtui koih uh a, kikhopna buk kongah Moses leh Aaron tawh ding uh hi. </VERS>
            <VERS vnumber="19"> Tua ciangin Korah in amaute’ lang khat, kikhopna buk kongah mihonte khempeuh khawm hi. Topa’ minthan’na mihon khempeuhte tungah kilang hi.
            </VERS>
            <VERS vnumber="20"> Tua ciangin Topa in Moses leh Aaron kiangah, </VERS>
            <VERS vnumber="21"> “Amaute tomno sungin ka beisak theih nadingin hih mihonte lak panin kihem un,” a ci hi. </VERS>
            <VERS vnumber="22"> Amaute boksuk uh a, “Pasian, mi khempeuhte tungah nuntakna a pia Pasian aw, mi khat khial ding a, mihon khempeuhte tungah nang heh ding na hi hiam?” a ci uh hi. </VERS>
            <VERS vnumber="23"> Topa in Moses kiangah, </VERS>
            <VERS vnumber="24"> ”Mihonte tungah hih bangin gen in, Korah, Dathan leh Abiramte’ omna kiim panin paikhia un, ci in,” a ci hi.
            </VERS>
            <VERS vnumber="25"> Tua ciangin Moses ding-in Dathan leh Abiram kiangah pai hi; Israel upate in amah zui hi. </VERS>
            <VERS vnumber="26"> Amah in mihonte kiangah, “Amaute’ khialhna khempeuh tawh note hong kiphiat khia kha ding ahih manin, hih migilote’ puanbuk panin paikhia un la, amau’ na khat beek lawng kha kei un, hong thuum ing,” a ci hi. </VERS>
            <VERS vnumber="27"> Tua ahih ciangin Korah, Dathan leh Abiramte’ omna kiim panin, amau paikhia uh hi; Dathan leh Abiramte a zite uh leh a tapate uh leh a taneute uh tawh hong pusuakin a puanbuk kong uhah ding khawm uh hi. </VERS>
            <VERS vnumber="28"> Tua ciangin Moses in, “Hih na khempeuh a sem dingin Topa in kei hong sawlin, tua pen keima ut thu a hih lohna, hih thu tawh na thei ding uh hi. </VERS>
            <VERS vnumber="29"> Mi khempeuh a sih ngei bang danin hih mite si a, tua ahih kei leh mi khempeuh in a tuah ngeite a tuah leh, Topa in kei hong sawl loh ahi hi. </VERS>
            <VERS vnumber="30"> Ahih hangin Topa in a thak khat hong piangsakin, leitang a kam ka-in amaute’ neih khempeuh tawh hih mite valh tumin, a hing tangun Leinuai-ah a tumsuk uh leh, hih mite Topa a simmawhna thu na thei ding uh hi,” a ci hi.
            </VERS>
            <VERS vnumber="31"> Hih thute a gen khiat phetin amau’ nuai-ah lei kiphel kham hi; </VERS>
            <VERS vnumber="32"> leitang in a kam ka-in, Korah tawh a kipawl mi khempeuh leh a innkuanpihte uh leh a neihsa khempeuh uh valh tum hi. </VERS>
            <VERS vnumber="33"> Tua ahih ciangin amaute leh a neihsa khempeuh uh a hing tangun Leinuai-ah tumsuk uh hi; leitang in amaute khup nelh a, mi honpite laizang panin amaute bei uh hi. </VERS>
            <VERS vnumber="34"> Amaute’ kikona hangin a kiim uh a, a om Israel khempeuh tai uh hi; bang hang hiam cih leh amaute in, “Leitang in hong valh tum kha in teh!” ci uh hi. </VERS>
            <VERS vnumber="35"> Topa kiang panin mei hong paikhia a, paknamtui a pia mi zanih leh sawmngate kangtum hi.
            </VERS>
            <VERS vnumber="36"> Tua ciangin Topa in Moses kiangah, </VERS>
            <VERS vnumber="37"> “Siampi Aaron’ tapa Eleazar in meikuang sung panin paknamtui beelte a lak khiat ding gen in; tua ciangin a gamlapi-in mei thehthang in. Bang hang hiam cih leh tua nate, </VERS>
            <VERS vnumber="38"> amau’ nuntakna a beina dongin a khial hih mite’ paknamtui beelte siangtho hi; tua ahih ciangin biakna tau sitna kuangdai dingin seek un; bang hang hiam cih leh amaute in Topa mai-ah tuate pia uh hi; tua ahih ciangin tua nate siangtho hi. Israel mite tungah tua bangin hih nate in lim khat hi ding hi,” a ci hi. </VERS>
            <VERS vnumber="39"> Tua ahih ciangin siampi Eleazar in mei tawh a kang tum mite’ piak paknamtui sumngo beelte la-in biakna tau sitna-in seek hi— </VERS>
            <VERS vnumber="40"> Topa in Moses tung tawnin Eleazar tungah a gen bangin Korah leh a pawlte tawh a kibang kha lo dingin, siampi ahi lo, Aaron, suan leh khakte ahi lo mi peuhmah in Topa’ mai-ah paknamtui hal dingin a pai loh nading, Israel mite tungah phawksakna khat ahi hi.
            </VERS>
            <VERS vnumber="41"> Ahih hangin a zing ciangin Israel mi hon khempeuh in Moses leh Aaron phunsan uh a, “Topa mite na that uh hi,” a ci uh hi. </VERS>
            <VERS vnumber="42"> Moses leh Aaron langpangin mihonte a kikhop uh ciangin, kikhopna buk lamah amaute kihei uh hi, en in: meii in tuam a, Topa minthan’na kilang hi. </VERS>
            <VERS vnumber="43"> Kikhopna buk mai lamah Moses leh Aaron pai a, </VERS>
            <VERS vnumber="44"> Topa in Moses kiangah, </VERS>
            <VERS vnumber="45"> “Tomno sungin amaute ka siatsak theih nadingin hih mihonte laizang panin paikhia un,” a ci hi. Amaute boksuk uh hi. </VERS>
            <VERS vnumber="46"> Moses in Aaron kiangah, “Na paknamtui beel la-in, biakna tau pan-a mei a sungah koih in la, a tungah paknamtui koihin, mihonte lakah paipih mengmeng in la, amaute’ adingin kilemna bawlsak in; bang hang hiam cih leh Topa kiang panin hehna hong paikhia khin a, gimna kipan khin hi,” a ci hi. </VERS>
            <VERS vnumber="47"> Tua ahih ciangin Moses’ gen bangin Aaron in la-in mihonte lakah tai hi, en in: mite lakah gimna kipan khin hi; amah in paknamtui koihin mite’ adingin kilemna bawlsak hi. </VERS>
            <VERS vnumber="48"> A si leh a hing-te kikalah amah ding a, gimna veng hi. </VERS>
            <VERS vnumber="49"> Tu-in Korah’ tungtangah a site sim loh, hih gimna tawh a si mi tulsawm leh tulli leh za sagih ahi hi. </VERS>
            <VERS vnumber="50"> Gimna a ven’ ciangin kikhopna buk kong Moses kiangah Aaron ciahkik hi.
            </VERS>
        </CHAPTER>
        <CHAPTER cnumber="17">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite tungah thu gen in la, amaute tung panin, beh khat ciangin ciangkhut khat, a beh tawh kizui-in a makaite khempeuh tung panin ciangkhut sawm-le-nih la in. A ciangkhut tungah amau min ciat gelh in la, </VERS>
            <VERS vnumber="3"> Levi ciangkhut tungah Aaron’ min gelh in. Bang hang hiam cih leh beh lutang khatah ciangkhut khat hi ding hi. </VERS>
            <VERS vnumber="4"> Tua ciangin kikhopna buk sung teci pan’na mai, nang tawh i kituahna munah tuate na koih ding hi. </VERS>
            <VERS vnumber="5"> Keimah in ka teel mipa, ciangkhut hong sel ding hi; amaute in nang hong phunsanna, Israel mite’ phunna tua bangin kei kiang panin ka beisak ding hi,” a ci hi. </VERS>
            <VERS vnumber="6"> Moses in Israel mite tungah gen hi; a makaite khempeuh in a beh tawh kizui-in makai khat ciangin khat pai, ciangkhut sawm leh nih ama tungah pia uh hi; Aaron’ ciangkhut pen amaute’ ciangkhut lakah om hi. </VERS>
            <VERS vnumber="7"> Moses in teci pan’na puanbuk sung Topa’ mai-ah ciangkhutte koih hi.
            </VERS>
            <VERS vnumber="8"> A zing ciangin teci pan’na puanbuk sungah Moses pai hi, en in: Levi-te beh ading Aaron’ ciangkhut selin nguum khia a, paakin, almond min gah a gah hi. </VERS>
            <VERS vnumber="9"> Tua ciangin Moses in Topa’ mai panin Israel mite khempeuh kiangah ciangkhut khempeuh pai khiatpih hi; amaute in en uh a, a ciangkhut ciat uh la uh hi. </VERS>
            <VERS vnumber="10"> Topa in Moses kiangah, “Amaute si kha ding ahih manin, amaute in kei hong phunsanna na bei sak theih nadingin a lehdo mite adingin lim ahi dingin teci pan’na mai-ah Aaron’ ciangkhut koih kik in,” a ci hi. </VERS>
            <VERS vnumber="11"> Tua mah bangin Moses in hih hi; Topa in amah a sawl bangin, amah in zong hih hi.
            </VERS>
            <VERS vnumber="12"> Israel mite in Moses kiangah, “En in, kote a si ka hi ta uh a, a mawkna ka hi ta uh hi; kote khempeuh a mawkna ka hi ta uh hi. </VERS>
            <VERS vnumber="13"> A nai-ah a pai, Topa’ biakbuk nai-ah a pai peuhmah si ding hi. Kote khempeuh ka bei nading uh hi ta ahi hiam?” a ci uh hi.
            </VERS>
        </CHAPTER>
        <CHAPTER cnumber="18">
            <VERS vnumber="1"> Tua ahih ciangin Topa in Aaron kiangah, “Nang leh na tapate leh na behte biakinn tawh kisai-in mawhna nang tawh pua khawm ding uh hi; nang leh na tapate in na siampi nasepna tawh kisai-in mawhna nang tawh na pua khawm ding uh hi. </VERS>
            <VERS vnumber="2"> Amaute in nang hong pawlin, teci pan’na puanbuk mai-ah nang leh na tapate na om lai takun note’ na hong sep theih nadingin na pate’ nam ahi Levi minam na sanggamte zong paipih in. </VERS>
            <VERS vnumber="3"> Amaute in note hong huhin puanbuk nasep khempeuh sem ding uh hi; ahih hangin note leh amaute si kha ding na hih ciangun biakinn nazatte leh biakna tau kiangah pai lo ding uh hi. </VERS>
            <VERS vnumber="4"> Amaute in note hong pawlin, kikhopna buk vaan-in puanbuk nasep khempeuh sem ding uh hi; note kiangah mi dang kuamah hong pai lo ding hi. </VERS>
            <VERS vnumber="5"> Israel mite tungah hehna a a om nawn loh nadingin biakinn nasep leh biakna tau nasep note in na sem ding uh hi. </VERS>
            <VERS vnumber="6"> En un, Israel mite kiang panin na sanggam uh Levi mite ka la khin hi; amaute pen kikhopna buk nasep a sem dingin Topa tungah a kipia, note tungah letsong ahi hi. </VERS>
            <VERS vnumber="7"> Nang leh na tapate in biakna tau tawh kisai nate leh dalna puan sunga om nate khempeuhah na siampi nasep uh na sem ding uh hi; na siampi nasep uh letsongin kong piak hi a, a nai-ah hong pai midang peuhmah kithat ding hi,” a ci hi.
            </VERS>
            <VERS vnumber="8"> Tua ciangin Topa in Aaron kiangah, “En in, kei tungah hong kipia biakna a kikoih khempeuh, Israel mite in a ap nate khempeuh nang kong pia hi; nangma tanh ding leh na suan na khakte’ kaih ahi tawntung dingin note tungah kong pia hi. </VERS>
            <VERS vnumber="9"> Hih in mei tawh hal dingte lak panin a kisiit, a siangtho pen nangma nate ahi hi; amaute in kei tungah hong piak amau’ biaknate khempeuh, an tawh amau’ biaknate khempeuh leh khialhna hanga amau’ biaknate khempeuh leh mawhna hanga amau’ biaknate khempeuh pen nang leh na suan na khakte adingin a siangtho pen hi ding hi. </VERS>
            <VERS vnumber="10"> A siangtho pen mun khatah na ne ding uh hi; pasal peuhmah in ne thei ding hi; note’ adingin a siangtho ahi hi. </VERS>
            <VERS vnumber="11"> Amau’ letsong biakna, Israel mite in veii-a biaknate khempeuh uh zong nomau aa ahi hi; nang leh na tapate leh na tanute kaih tawntung dingin tuate kong pia hi; na inn sunga om a siangtho mi peuhpeuh in ne thei ding hi. </VERS>
            <VERS vnumber="12"> Sathau a limci pen khempeuh, leh leenggahzu leh an a limci pen khempeuh, Topa tungah amau piak an palte, note tungah kong pia hi. </VERS>
            <VERS vnumber="13"> Amaute in Topa tungah a piak uh, amau’ leitangah a min masa gah khempeuh nomau’ aa hi ding hi; na inn sunga om a siangtho mi peuhpeuh in ne thei ding hi. </VERS>
            <VERS vnumber="14"> Israelte sungah a ki-ap na peuhmah nomau aa hi ding hi. </VERS>
            <VERS vnumber="15"> Mihing leh ganhing khempeuh sung panin naubu a hong, amaute in Topa tungah a piakte khempeuh uh, mihing hita leh ganhing hita leh, nomau aa hi ding hi; ahi zongin mihing tacil na tankhia ding uh a, ganhing tacil zong na tankhia ding uh hi. </VERS>
            <VERS vnumber="16"> Tuate a kitatna man (kha khat a phak ciangin tuate na tankhia ding uh hi) gerah sawmnih a pha biakinn shekel tawh kizui-in ngun shekel nga-in na seh ding uh hi. </VERS>
            <VERS vnumber="17"> Ahih hangin bawng tacil, ahih kei leh tuu tacil, ahi kei leh keel tacilte na tan kei ding uh hi; tuate siangtho hi. Biakna tau tungah tuate’ si na theh ding uh a, Topa tungah gim namtui, mei tawh kihal biakna-in tuate’ thau na hal ding uh hi; </VERS>
            <VERS vnumber="18"> ahih hangin a kiveii sa-iik leh a taklam phei nomau aa ahih mah bangin, tuate’ sate nomau aa hi ding hi. </VERS>
            <VERS vnumber="19"> Israel mite in Topa tungah a piak a siangtho biaknate khempeuh, nang leh na tapate leh na tanute tungah kaih tawntung dingin kong pia hi; tua in nang leh na suan na khakte adingin Topa mai-ah a tawntung a, ci tawh thuciamna ahi hi,” a ci hi. </VERS>
            <VERS vnumber="20"> Topa in Aaron kiangah, “Nang in amau’ gam sungah gamhluah na nei kei ding a, amaute lakah tanh zong na nei kei ding hi; keimah in Israel mite lakah nangma tanh leh nangma luah ka hi hi.
            </VERS>
            <VERS vnumber="21"> “Kikhopna buk sungah amaute’ nasepna, amau’ nasep thaman dingin Israel sunga sehsawm suah sehkhat khempeuh, Levi mite tungah gamh-in ka pia hi. </VERS>
            <VERS vnumber="22"> Amaute in khialhna thuakin si kha ding uh ahih manin tu-a kipan kikhopna buk kiangah Israel mite pai lo ding uh hi. </VERS>
            <VERS vnumber="23"> Ahih hangin Levi mite in kikhopna buk nasep sem ding uh a, amaute in a mawhna uh pua ding uh hi; tua in amau’ khang tawntungin tawntung ngeina hi ding hi; amaute in Israel mite lakah luah nei lo ding uh hi. </VERS>
            <VERS vnumber="24"> Bang hang hiam cih leh amaute in biakna-in Topa tungah a piak uh Israel mite’ sehsawm suah sehkhat pen Levi mite tungah luah dingin ka pia khin hi; tua ahih ciangin Israel mite lakah amaute in luah a neih loh ding uh ka gensa ahi hi,” a ci hi.
            </VERS>
            <VERS vnumber="25"> Topa in Moses kiangah, </VERS>
            <VERS vnumber="26"> “Levi mite kiangah hih bangin na gen lai ding hi: “Note luah dingin amaute’ tung panin kong piak ahi sehsawm suah sehkhat Israel mite tung panin na lak uh ciangin, tua sung panin Topa tungah biakna, sehsawm suah sehkhat sung pan sehsawm suah sehkhat na pia sawn ding uh hi. </VERS>
            <VERS vnumber="27"> Tua na biaknate uh, ancilna pana an leh leenggah sukna pana kipia mah bangin note aa-in kiciamteh ding hi. </VERS>
            <VERS vnumber="28"> Tua ahih ciangin Israel mite tung panin na ngah uh sehsawm suah sehkhat khempeuh tung panin Topa tungah biakna na pia ding uh hi; tua sung panin siampi Aaron’ tungah Topa a kibiakna na pia ding uh hi. </VERS>
            <VERS vnumber="29"> Note tungah hong kipia letsong lakah a limci pen, a siangtho pen paipihin Topa adingin biakna khempeuh na pia ding uh hi,’ ci-in gen in. </VERS>
            <VERS vnumber="30"> Tua ahih ciangin amaute kiangah, ‘Tuate sung panin a limci pen teng na piak khit uh ciangin, a om lai teng Levi mite’ adingin ancilna pana piangte leh leenggah sukna pana piangte a kipia mah bangin kiciamteh ding hi; </VERS>
            <VERS vnumber="31"> mun khatpeuh peuh ah na ne thei ding uh hi, nang leh na innkuanpihte in na ne thei ding uh hi; bang hang hiam cih leh tua in kikhopna buk sungah note’ nasepna thaman ahi hi. </VERS>
            <VERS vnumber="32"> Tua sung panin a limci pen na piak nak uh leh tua thu hangin mawhsakna na thuak kei ding uh hi. Israel mite’ na a siangthote na nin sak kei ding uh hi, na ninsak uh leh na si ding uh hi,’ ci-in gen in,” a ci hi.
            </VERS>
        </CHAPTER>
        <CHAPTER cnumber="19">
            <VERS vnumber="1"> u-in Topa in Moses leh Aaron kiangah, </VERS>
            <VERS vnumber="2"> “Hih in Topa’ thupiak thukham leh ngeina ahi hi: Poina a nei lo, sit ban’na a om lo, a tungah nasepna kol a kivawh ngei nai lo, bawngla a san khat nangma kiangah hong paipih nadingun Israel mite kiangah gen un. </VERS>
            <VERS vnumber="3"> Siampi Eleazar kiangah na pia ding uh a, giahphual pua lamah kipaipihin ama mai-ah kigo ding hi; </VERS>
            <VERS vnumber="4"> siampi Eleazar in a khutme tawh a si tawm khat la-in, kikhopna buk mai lamah a si sagih vei theh ding hi. </VERS>
            <VERS vnumber="5"> Ama muhna ah a bawngla kihal ding hi; a vun, a sa, leh a si, a ek tawh kihal ding hi; </VERS>
            <VERS vnumber="6"> siampipa in taamtaak sing leh puknah leh a ausan khaute la-in bawngla a kihalna sungah tuate khul ding hi. </VERS>
            <VERS vnumber="7"> Tua ciangin siampipa in ama puante sawpin tui sungah kipumsil ding a, tua khit ciangin giahphual ah hong pai ding hi; a nitak mateng siampipa a nin hi ding hi. </VERS>
            <VERS vnumber="8"> Bawngla a hal mipa-in ama puante sawpin tui sungah kipumsil ding a, a nitak mateng a nin hi ding hi. </VERS>
            <VERS vnumber="9"> Mi a siang khat in bawngla vute khawmin, giahphual pua lam a siang mun khatah tuate koih ding hi; khialhna maisak nading, nitna sian’sak nading tui-ah zat dingin Israel mi honpite adingin tuate kikem ding hi. </VERS>
            <VERS vnumber="10"> Bawngla vute a khawm mipa in ama puante sawpin, a nitak mateng a nin hi ding hi. Hih in Israel mite leh amaute lakah a peem khualmi tungah tawntung ngeina hi ding hi.
            </VERS>
            <VERS vnumber="11"> “A si mi khatpeuh’ pumpi a lawngpa ni sagih sung a nin hi ding hi; </VERS>
            <VERS vnumber="12"> a ni thum ni leh a ni sagih ni-in amahmah tui tawh kisiangsakin, tua khit ciangin a siang hi ding hi; ahih hangin a ni thum ni leh a ni sagih ni-in amahmah a kisian’sak kei leh, amah a siang suak thei lo ding hi. </VERS>
            <VERS vnumber="13"> A sisa mi khatpeuh’ pumpi, mi si a lawng mi in amahmah a kisian’sak tawm kei leh amah in Topa’ biakbuk a ninsak hi a, Israel sung panin tua mi kikhen khia ding hi; nitna hangin ama tungah tui kibuak lo ahih manin amah a nin hi ding hi; ama nitna ama tungah om lai hi.
            </VERS>
            <VERS vnumber="14"> “Hih in, mi khat puanbuk sungah a sih ciangin ngeina ahi hi; puanbuk sungah a pai mi peuhmah leh puanbuk sungah a om mi peuhmah ni sagih sung a nin hi ding hi. </VERS>
            <VERS vnumber="15"> A kisin cip lo a kihong beel peuhmah a nin ahi hi. </VERS>
            <VERS vnumber="16"> Namsau tawh gamlakah a kithat mi ahi a, misi pumpi ahi a, mi guh ahi a, han ahi zongin a lawng mi peuhmah ni sagih sung a nin hi ding hi. </VERS>
            <VERS vnumber="17"> Amaute in a nin mipa adingin a kihal khialhna hanga biakna vute la-in beel sung khatah tui luang lai tawh hel ding uh hi; </VERS>
            <VERS vnumber="18"> tua ciangin a siang mi khat in puknah la-in a tui sungah diah ding a, puanbuk tung leh a nazatte khempeuh tung leh tua lai-ah a om mi khempeuh tung leh guh ahi a, a kithat mi ahi a, misi ahi a, han ahi zongin a lawng mipa tungah theh ding hi; </VERS>
            <VERS vnumber="19"> a ni thum ni leh a ni sagih ni-in a siang mipa in a nin mipa tungah theh ding hi; tua bangin a ni sagih ni-in amah in mi nin pa siangsakin, amah in a puante sawpin tui sungah kipumsil ding a, a nitak ciangin amah siang ding hi.
            </VERS>
            <VERS vnumber="20"> “Ahih hangin a nin hi napi-in amah a kisiangsak lo mipa in Topa’ biakinn ninsak ahih manin mi honpi panin tua mipa kikhen khia ding hi; nitna hangin ama tungah tui kibuak lo ahih manin amah a nin ahi hi. </VERS>
            <VERS vnumber="21"> Tua in amaute adingin tawntung ngeina khat hi ding hi. Nitna hangin tui a theh mipa in ama puante sawp ding hi; nitna hanga a kizang tui a lawng mipa a nitak mateng nin ding hi. </VERS>
            <VERS vnumber="22"> A nin mipa in a lawn’ peuhpeuh nin ding hi; tua a lawng peuhpeuh a nitak mateng nin ding hi,” a ci hi.</VERS>
        </CHAPTER>
        <CHAPTER cnumber="20">
            <VERS vnumber="1"> Israel mite, a mihon buppi, a kha masa sungin Zin gamlak tung uh a, mite Kadesh munah om uh hi; tua lai-ah Miriam si a, tua lai mahah kivui hi.
            </VERS>
            <VERS vnumber="2"> Tu-in mihonte ading tui om lo hi; tua ahih manin Moses leh Aaron’ langah amaute kihawmin kituah uh hi. </VERS>
            <VERS vnumber="3"> Mite Moses tawh kiseelin, “Topa mai-ah ka sanggamte uh a sih lai-in a si hi zaw ta le ung! </VERS>
            <VERS vnumber="4"> Bang hangin hih lai-ah kote leh ka ganhingte uh a si dingin Topa’ mihonte hih gam lakah hong paipih na hi hiam? </VERS>
            <VERS vnumber="5"> Bang hangin hih mun sia-ah hong paipih dingin Izipt panin kote hong paito sak na hi hiam? An ahi a, thei ahi a, leenggui ahi a, mang kawlsing ahi zongin a omna mun hi lo hi; dawn ding tui zong om lo hi,” a ci uh hi. </VERS>
            <VERS vnumber="6"> Tua ciangin mihonte omna panin kikhopna buk kongah Moses leh Aaron pai-in bok uh hi. Topa’ minthan’na amaute tungah kilang a, </VERS>
            <VERS vnumber="7"> Topa in Moses kiangah, </VERS>
            <VERS vnumber="8"> “Ciangkhut la-in, nang leh na sanggampa Aaron in mihonte khawm un la, suangpi in amau’ muh-in tui a piak ding sawl un; tua bangin suangpi panin amau ading tui na pia ding hi; tua bangin mihonte tung leh amau’ ganhingte tungah tui na pia ding hi,” a ci hi. </VERS>
            <VERS vnumber="9"> Amah in a thupiak bangin Topa mai panin ciangkhut la hi.
            </VERS>
            <VERS vnumber="10"> Moses leh Aaron in suangpi mai-ah mihonte kaikhawmin, amah in amaute kiangah, “Tu-in za un, a lehdo mite aw; hih suangpi panin note ading tui hong phulkhiasak ding ka hi uh hiam?” a ci hi. </VERS>
            <VERS vnumber="11"> Moses in a khut laam toin a ciangkhut tawh suangpi nih vei sat hi; tui tampi phulkhia-in mihonte leh amau’ ganhingte in dawn uh hi. </VERS>
            <VERS vnumber="12"> Topa in Moses leh Aaron kiangah, “Israel mite mai-ah kei hong um lo hong siangthosak lo na hih uh ciangin amaute ka piaksa leitangah hih mihonte na tun’pih kei ding uh hi,” a ci hi. </VERS>
            <VERS vnumber="13"> Hihte pen, Israel mite Topa tawh a kiseelna, amaute lakah amahmah a siangtho a, a kilahna mun, Meribah tui phual-a thu piang ahi hi.
            </VERS>
            <VERS vnumber="14"> Moses in Kadesh panin Edom kumpipa kiangah kamtaite sawl a, “Na sanggam ahi Israelte in hih bangin ci hi: Kote’ tuah khak kamsiatna khempeuh na thei hi. </VERS>
            <VERS vnumber="15"> Ka pu ka pate uh Izipt ah na paisukin Izipt ah sau veipi ka teeng uh hi; Izipt mite in kote leh ka pu ka pate uh hong gim bawl hi; </VERS>
            <VERS vnumber="16"> Topa tungah ka kiko uh ciangin amah in ka aw uh hong za a, vantung mi khat hong sawlin, Izipt panin hong pai khiatpih hi; tu-in nangma gam nawl Kadesh khuapi ah ka om uh hi. </VERS>
            <VERS vnumber="17"> Tu-in kote na gam hong kantan sak in. Lo ahi a, leenggui lo ahi zong nawk loin, tuikhuk panin zong tui ka dawn kei ding uh hi; Kumpipa’ Lamlian dungah ka pai ding uh a, na gamsung ka khen’ matengun tak lam ahi a, vei lamah ahi zongin ka pial kei ding uh hi,” a ci hi. </VERS>
            <VERS vnumber="18"> Ahih hangin Edom mite in ama kiangah, “Nong nawk kei ding uh hi, nong nawk uh leh note lang pangin namsau tawh kong kuan ding uh hi,” a ci hi. </VERS>
            <VERS vnumber="19"> Israel mite in, lamlian lam tawnin ka pai to ding uh hi; kote leh ka ganhingte un na tui uh ka dawn uh leh, a man kong pia ding uh hi; khe tawh pai-in hong nawk sak un, a dang kong ngen kei uh hi,” a ci hi. </VERS>
            <VERS vnumber="20"> Ahih hangin Edom mite in, “Nong nawk kei ding uh hi,” a ci uh hi. Amaute’ lang khatah galkap tampi tawh Edom mite kuan hi. </VERS>
            <VERS vnumber="21"> Israel, amau gam a nawk sak ding tua bangin Edom mite in nial uh hi; tua ahih ciangin amau kiang panin Israel mite paikhia uh hi.
            </VERS>
            <VERS vnumber="22"> Kadesh panin amaute pai uh a, Israel mite, a mihon buppi-in Hor Mual tung uh hi. </VERS>
            <VERS vnumber="23"> Edom gamgi Hor Mual ah Topa in Moses leh Aaron tungah, </VERS>
            <VERS vnumber="24"> “Ama mite kiangah Aaron kigawm ding hi; bang hang hiam cih leh Meribah tui-ah note in ka thupiak lehdo na hih manun, Israel mite tungah ka piak leitangah amah tum lo ding hi. </VERS>
            <VERS vnumber="25"> Aaron leh ama tapa Eleazar sam in la, Hor Mual ah amaute paipih in; </VERS>
            <VERS vnumber="26"> ama tung panin Aaron puante suahkhia in la, a tapa Eleazar silh sak in; ama mite kiangah Aaron kigawm ding a, tua lai-ah si ding hi,” a ci hi. </VERS>
            <VERS vnumber="27"> Topa thupiak bangin Moses gamta hi; mihonte khempeuh’ muhin Hor Mual tungah amaute paito uh hi. </VERS>
            <VERS vnumber="28"> Moses in Aaron puante suahkhiatsak a, a tapa Eleazar silh sak hi; tua mual dawnah Aaron si hi. Tua ciangin mual tung panin Moses leh Eleazar paisuk uh hi. </VERS>
            <VERS vnumber="29"> Mi honte khempeuh in Aaron si hi ci-in a muh uh ciangin, Aaron hangin Israel innkuan khempeuh ni sawmthum sung kap uh hi.
            </VERS>
        </CHAPTER>
        <CHAPTER cnumber="21">
            <VERS vnumber="1"> Kanaan mi ahi Negeb gama teeng Arad gam kumpipa in Atharim lam tawnin Israel hong paina thu a zak ciangin, amah in Israel doin, amaute kimkhat sal-in man hi. </VERS>
            <VERS vnumber="2"> Israelte in Topa tungah kiciamna khat bawl uh a, “Ka khut sung uhah hih mite nong piak nak leh kote in amau’ khuapite ka susia mang ding uh hi,” a ci uh hi. </VERS>
            <VERS vnumber="3"> Topa in Israelte’ aw ngai-in Kanaan mite pia hi; amaute in amau leh a khuapite uh susia mang hi; tua ahih ciangin tua mun pen Hormah kici hi.
            </VERS>
            <VERS vnumber="4"> Amaute Hor Mual panin ding khia-in, Edom gam kiim-ah pai dingin San Tuipi lamah, pai uh hi; lam kalah mite lungkia uh hi. </VERS>
            <VERS vnumber="5"> Mite in Pasian leh Moses gensia uh a, “Bang hangin gam lakah a si dingin Izipt panin kote hong pai khiatpih to na hi hiam? Bang hang hiam cih leh an leh tui om lo hi, bangmah a man lo hih an ka kih uh hi,” a ci uh hi. </VERS>
            <VERS vnumber="6"> Tua ciangin Topa in mite lakah gul gu-phate khah a, tuate in mite tu-in Israel mi tampi si hi. </VERS>
            <VERS vnumber="7"> Moses kiangah mite hong pai-in, “Topa leh nang hong gensia-in kam pau ka hih manun ka khial uh hi; kote kiang panin gulte a lak khiat nadingin Topa tungah thuum in,” a ci uh hi. Tua ahih ciangin mite’ adingin Moses in thuumsak hi. </VERS>
            <VERS vnumber="8"> Topa in Moses kiangah, “Gul gu-pha khat bawl in la, khuam khat tungah khai in; gul in a tuk mi peuhmah in tua gul a muh ciangin hing ding hi,” a ci hi. </VERS>
            <VERS vnumber="9"> Tua ahih ciangin Moses in sumngo gul khat bawl a, khuam khat tungah khai hi; gul in mi khatpeuh a tuk leh amah in sumngo gul enin hing pah hi.
            </VERS>
            <VERS vnumber="10"> Israel mite ding khia uh a, Oboth munah giahphual sat uh hi. </VERS>
            <VERS vnumber="11"> Amaute Oboth panin ding khia uh a, nisuahna lam, Moab gal gamlak, Iyeabarim munah giahphual sat uh hi. </VERS>
            <VERS vnumber="12"> Tua lai panin amaute ding khia uh a, Zered Kuam ah giahphual sat uh hi. </VERS>
            <VERS vnumber="13"> Tua lai panin amaute ding khia uh a, Amor mite’ gamgi pana hong kikhung suk gamlak a, om Arnon gun gal khatah giahphual sat uh hi; bang hang hiam cih leh Arnon gun pen Moab leh Amor mite kikalah gamgi ahi hi. </VERS>
            <VERS vnumber="14"> Tua ahih manin Topa’ Gal Laibu sungah, “Sufah gama Vuahep khua, leh Arnon gun kuamte,
            </VERS>
            <VERS vnumber="15"> leh Ar khua ciang a ban suk a, Moab gamgi lamah a paisuk kuam,” kici hi.
            </VERS>
            <VERS vnumber="16"> Tua lai panin Be-er munah pai uh hi; tua pen Topa in Moses kiangah, “Mite kaikhawmin, amaute tui ka pia ding hi,” a cihna tuikhuk ahi hi. </VERS>
            <VERS vnumber="17"> Tua ciangin Israel mite in hih la sa uh hi: “Tuikhuk aw, Phul in!—La sak un!
            </VERS>
            <VERS vnumber="18"> kumpi ciangkhut leh amau ciangkhutte tawh mite’ uliante in a tawh, kumpi tate in a tawh tuikhuk,” a ci uh hi. Gamlak panin amaute Mattanah mun-ah pai uh a, </VERS>
            <VERS vnumber="19"> Mattanah panin Nahaliel, Nahaliel panin Bamoth, </VERS>
            <VERS vnumber="20"> Bamoth panin sehnel gam a kimuh suk theihna Pisgah mual kiang nai, Moab gam sunga kuam khatah tung uh hi.
            </VERS>
            <VERS vnumber="21"> Tua ciangin Israelte in Amor kumpipa Sihon kiangah kamtaite sawl a, </VERS>
            <VERS vnumber="22"> “Na gam hong kantan sak in; lo ahi a, leenggui lo ahi zongin ka pial kei ding uh hi; tuikhuk tui ka dawn kei ding uh hi; na gam ka khen khit mateng uh Kumpipa’ Lamlian tawnin ka pai ding uh hi,” a ci hi. </VERS>
            <VERS vnumber="23"> Ahih hangin Sihon in ama gam Israelte kantan sak lo hi. Amah in a mite khempeuh kaikhawmin, Israelte do dingin gam lakah pai-in Jahaz mun tung a, Israelte a do hi. </VERS>
            <VERS vnumber="24"> Israelte in namsau tawh amah leh a mite tampi thatin, Arnon gun panin Jabbok lui, Ammon mite kiang dong a gam lak sak hi; bang hang hiam cih leh Jazer pen Ammon mite’ gamgi ahi hi. </VERS>
            <VERS vnumber="25"> Israelte in hih khuapite khempeuh la-in, Heshbon gam sunga Amor mite’ khuapite khempeuh leh khua neute khempeuh ah teeng uh hi. </VERS>
            <VERS vnumber="26"> Bang hang hiam cih leh Heshbon pen, ni danga Moab kumpipa simin a khut sung panin Arnon gun ciang dong a gam khempeuh a lak sak, Amor mite’ kumpipa Sihon’ khuapi ahi hi. </VERS>
            <VERS vnumber="27"> Tua ahi ciangin la a sa pawlte in, “Heshbon ah hong pai un, lam kik un, Sihon khuapi kip sak un.
            </VERS>
            <VERS vnumber="28"> Heshbon panin mei piang khia hi, Sihon khuapi panin meikuang piang khia hi. Moabte’ kumpi Ar, Arnon mual sang a ukte kang tum hi.
            </VERS>
            <VERS vnumber="29"> O Moab! gimna na ngah hi, O Khemosh mite! na mangthang uh hi, Amah in a tapate gal tai-in, a tanute gal matin, Amor kumpipa Sihon adingin hong bawl hi.
            </VERS>
            <VERS vnumber="30"> Tua ahih ciangin amau’ suan leh khakte Heshbon panin Dibon ciang dong si uh a, mei in Medeba ciang dong a bat mateng ka siasak uh hi,” ci-in sa uh hi.
            </VERS>
            <VERS vnumber="31"> Tua ciangin Amor mite’ gam sungah Israelte teeng hi. </VERS>
            <VERS vnumber="32"> Moses in Jazer khua thu a kansim ding a sawl hi; amaute in a khua neute la-in tua lai-a om Amor mite suan uh hi. </VERS>
            <VERS vnumber="33"> Tua ciangin amaute kihei-in Bashan lamah paito uh hi; Bashan kumpipa Og leh a mite khempeuh Edrei-ah amaute do dingin kuan uh hi. </VERS>
            <VERS vnumber="34"> Ahih hangin Topa in Moses kiangah, “Amah kihta kei in; bang hang hiam cih leh amah leh a mite khempeuh leh a leitang, nangma khut sungah kong pia khin hi; Heshbon ah a teeng Amor kumpipa Sihon na bawl bangin amah na bawl ding hi,” a ci hi. </VERS>
            <VERS vnumber="35"> Tua ahih ciangin khat beek a nungta a om lo dingin amaute in amah leh a tapate leh a mite khempeuh that uh hi; amaute in ama gam tang uh hi.
            </VERS>
        </CHAPTER>
        <CHAPTER cnumber="22">
            <VERS vnumber="1"> Tua ciangin Israel mite ding khia uh a, Jerikho gei Jordan gal khat Moab gam leizangah giahphual sat uh hi. </VERS>
            <VERS vnumber="2"> Israelte in Amor mite tungah a bawlna khempeuh Zippor’ tapa Balak in mu hi. </VERS>
            <VERS vnumber="3"> Amaute tam mahmah uh ahih manin Moab mite in tua mite kihta uh hi; Israel mite kihtakna tawh Moab mite a kidim hi. </VERS>
            <VERS vnumber="4"> Moab mite in Midian upate kiangah, “Bawngtal in gamlak lopate a liah bangin hih mihonte in i kiim-a om khempeuh liak tum mang ding hi,” a ci hi. Tua ahih ciangin Zippor’ tapa Balak, tua hun lai taka Moab kumpipa in </VERS>
            <VERS vnumber="5"> Amau mite’ gam, Gun gei Pethor ah a om Beor tapa Balaam kiangah kamtaite sawlin, “En in, Izipt panin mihon khat hong paikhia hi; amaute in lei maitang teng dim khin uh a, keima gal khatah amaute om uh hi. </VERS>
            <VERS vnumber="6"> Tu-in hong pai in la, amaute hat lua uh ahih manin hih mite hong samsiat sak in; tua hi leh amaute zoin hih gam panin ka hawl khia zo kha ding hi; bang hang hiam cih leh thupha na piak mi in thupha ngahin na samsiat mi in siatna a ngah ka thei hi,” a ci sak hi.
            </VERS>
            <VERS vnumber="7"> Tua ahih ciangin Moab upate leh Midian upate aisaan man ding tawh kuan khia uh hi; Balaam kiangah amaute pai uh a, Balak’ thu ama kiangah sung uh hi. </VERS>
            <VERS vnumber="8"> Amah in amaute kiangah, “Tu zan hih lai-ah giak un, Topa in kei tungah hong gen bangin note tungah thu kong puak kik ding hi,” a ci hi; tua ahih ciangin Moab uliante Balaam tawh om hi. </VERS>
            <VERS vnumber="9"> Balaam kiangah Pasian hong pai-in, “Nang tawh a om hih mite kua ahi hiam?” a ci hi. </VERS>
            <VERS vnumber="10"> Balaam in Pasian kiangah, “Zippor’ tapa Balak, Moab kumpipa in kei kiangah hong sawlin, </VERS>
            <VERS vnumber="11"> ‘En in, Izipt panin mihon khat hong paikhia a, lei maitang teng dim uh hi; tu-in hong pai in la amaute doin ka hawl khia zo kha ding hi,’ hong ci hi,” ci-in a gen hi. </VERS>
            <VERS vnumber="12"> Pasian in Balaam kiangah, “Amaute na zui kei ding hi; tua mite thupha kipia ahih manin na samsia kei ding hi,” a ci hi. </VERS>
            <VERS vnumber="13"> Tua ahih ciangin zingsangin Balaam tho-in Balak’ uliante kiangah, “Na gam uhah ciah un; bang hang hiam cih leh Topa in note kong zuih ding hong phal lo hi,” a ci hi. </VERS>
            <VERS vnumber="14"> Tua ahih ciangin Moab uliante ding-in Balak kiangah pai uh a, “Balaam in kote hong zui nuam lo hi,” ci uh hi.
            </VERS>
            <VERS vnumber="15"> Balak in amaute sangin a tamzaw leh a zahtak-huai zaw uliante khat vei sawl kik hi. </VERS>
            <VERS vnumber="16"> Amaute Balaam kiangah pai uh a, ama kiangah, “Zippor’ tapa Balak in hih bangin ci hi: ‘Kei kiangah nong pai nading bangmah kikol-awk sak kei in; </VERS>
            <VERS vnumber="17"> bang hang hiam cih leh min phatna lianpi nang kong pia ding a, kei tunga nong gen peuhpeuh ka hih ding hi; hong pai in la, hih mite hong samsiat sak in,’ a ci hi,” ci-in a gen uh hi. </VERS>
            <VERS vnumber="18"> Ahih hangin Balaam in dawngin Balak’ nasemte kiangah, “Balak in kham leh ngun tawh a kidim ama inn hong pia ding hita leh zong, Topa ka Pasian’ thu piakna banah a tawmzaw hita leh a tamzaw hita leh bangmah ka hih thei kei hi. </VERS>
            <VERS vnumber="19"> Tu-in kong thuum hi, Topa in kei tungah bang hong ci lai ding hiam cih ka theih nadingin tu zan zong hih lai-ah giak un,” a ci hi. </VERS>
            <VERS vnumber="20"> Balaam kiangah zanin Pasian hong pai-in, “Nangmah sam dingin mite hong pai ahih leh, tho in la, amaute zui in; ahih hangin nang kong sawl teng bek na hih ding hi,” a ci hi.
            </VERS>
            <VERS vnumber="21"> Tua ahih ciangin zingsangin Balaam tho-in a la tutphah vawh a, Moab uliante zui hi. </VERS>
            <VERS vnumber="22"> Ahih hangin amah pai ahih manin Pasian’ hehna so hi; amah langpang dingin Topa’ vantungmi in lampi ah na pang hi. Tu-in a la tungah amah tuang a, a nasemte nih in zong a zui uh hi. </VERS>
            <VERS vnumber="23"> A la in Topa’ vantungmi a khut sungah namsau dawhsa tawi-in lampi ah a ding mu hi; lampi panin lam pialin gam lakah pai hi; Balaam in lampi ah a paikik nadingin a la sat hi. </VERS>
            <VERS vnumber="24"> Tua ciangin leenggui lo kikal, a pang tuakah phung a omna lam kawcik ah Topa’ vantungmi na ding hi. </VERS>
            <VERS vnumber="25"> La in Topa’ vantungmi a muh ciangin phung phu a, Balaam’ khe phung tawh nengcip hi; tua ahih ciangin amah in a la sat kik hi. </VERS>
            <VERS vnumber="26"> Tua ciangin Topa’ vantungmi na ma pai-in, tak lam ahi a, vei lam ahi zongin kihei theih nading a om lohna mun kawcik khatah na ding leuleu hi. </VERS>
            <VERS vnumber="27"> La in Topa’ vantungmi a muh ciangin Balaam nuai-ah lumsuk hi; Balaam heh mahmah a, a ciangkhut tawh la sat hi. </VERS>
            <VERS vnumber="28"> Tua ciangin Topa in la pau theisak a, la in Balaam kiangah, “Thum vei dong nong sat nadingin nang bang hong cih ka hi hiam?” a ci hi. </VERS>
            <VERS vnumber="29"> Balaam in la kiangah, “Nang in kei nong mawlpihna hang ahi hi. Ka khutah namsau tawi leng ka ut hi; tua hi leh nang kong that khin ding hi,” a ci hi. </VERS>
            <VERS vnumber="30"> La in Balaam kiangah, “Na khan’ tawnin tu ni ciang dong na tuan’na na la hilo ka hi hiam? Hih bangin nang hong hih ngei ka hi hiam?” a ci hi. Amah in, “Nong hih ngei kei hi,” a ci hi.
            </VERS>
            <VERS vnumber="31"> Tua ciangin Topa in Balaam’ mitte hon’sak a, a khut sungah namsau dawhsa tawh Topa’ vantungmi lampi ah a ding mu hi; a lu kunin boksuk hi. </VERS>
            <VERS vnumber="32"> Topa’ vantungmi in ama kiangah, “Bang hangin na la thum vei dong sat na hi hiam? En in, hih na khualzinna ah lungkim lo ka hih manin nang hong pang dingin kong kuankhia hi; </VERS>
            <VERS vnumber="33"> la in kei hong mu-in thum vei dong hong pel hi. Kei hong pel kei leh, tu mahmahin nang hong that khinin amah ka hingsak ding hi,” a ci hi. </VERS>
            <VERS vnumber="34"> Tua ciangin Balaam in Topa’ vantungmi kiangah, “Kei hong pangin lampi ah na din’ lam thei lo ka hih manin ka khial hi. Tua ahih ciangin tu-in ka khualzinna hoih sa lo na hih leh ka ciahkik ding hi,” a ci hi. </VERS>
            <VERS vnumber="35"> Topa’ vantungmi in Balaam kiangah, “Mite zui in; ahih hangin nang kong sawl teng bek na gen ding hi,” a ci hi. Tua ahih ciangin Balaam in Balak’ uliante zui suak hi.
            </VERS>
            <VERS vnumber="36"> Balaam’ hong paina thu Balak in a zak ciangin, Arnon gun gamgi-a a kizatna gei-a om Moab khuapi, gampi ciangah amah dawn dingin paikhia hi. </VERS>
            <VERS vnumber="37"> Balak in Balaam kiangah, “Nang hong sam ding hong sawl hilo ka hi hiam? Bang hangin hong pai lo na hi hiam? Nang hong liansak lah ding ka hi hiam?” a ci hi. </VERS>
            <VERS vnumber="38"> Balaam in Balak kiangah, “En in, na kiang hong tung ing! Na khatpeuh ka gen theih nading vangliatna khatpeuh nei ka hi hiam? Pasian in ka kam sungah hong guan’ thu bek ka gen ding hi,” a ci hi. </VERS>
            <VERS vnumber="39"> Tua ciangin Balaam in Balak zui a, Kiriath-huzoth khua ah tung uh hi. </VERS>
            <VERS vnumber="40"> Balak in bawngtalte leh tuute tawh biakna pia-in Balaam leh amah tawh a om uliante kiangah a puak hi.
            </VERS>
            <VERS vnumber="41"> A zing ciangin Balak in Balaam samin Bamoth-baal munah paipih to hi; tua lai panin amah in Israel mi a madawk pente gal muh thei hi.
            </VERS>
        </CHAPTER>
        <CHAPTER cnumber="23">
            <VERS vnumber="1"> Tua ciangin Balaam in Balak kiangah, “Hih lai-ah kei adingin biakna tau sagih hong bawlsak in la, kei adingin bawngtal sagih leh tuutal sagih hong pia in,” a ci hi. </VERS>
            <VERS vnumber="2"> Balaam’ gen bangin Balak in hih hi; Balak leh Balaam in biakna tau simah bawngtal khat leh tuutal khat ciat pia uh hi. </VERS>
            <VERS vnumber="3"> Balaam in Balak kiangah, “Na meihal biakna kiangah na ding in, kei ka va pai ding hi; kei hong dawn dingin Topa hong pai kha ding hi; amah in kei hong lah khempeuh nang kiangah kong gen ding hi,” a ci hi. Tua ciangin a sang mualpawn khatah amah pai hi.’
            </VERS>
            <VERS vnumber="4"> Pasian in Balaam na dawn hi; Balaam in ama kiangah, “Biakna tau sagih ka bawl khin a, baikna tau simah bawngtal khat leh tuutal khat ciat ka pia hi,” a ci hi. </VERS>
            <VERS vnumber="5"> Topa in Balaam’ kamah thu guang a, “Balak kiangah ciahkik in la, hih bangin na gen ding hi,” a ci hi. </VERS>
            <VERS vnumber="6"> Ama kiangah a ciahkik ciangin amah leh Moab uliante khempeuh a meihal biakna gei-ah na ding uh hi. </VERS>
            <VERS vnumber="7"> Balaam in a thugen ding teng genin, “Aram panin Balak in kei hong paipih hi, nisuahna mualte panin Moab kumpipa in hong paipih hi; ‘Hong pai in, Jakob mite hong samsiat sak in, hong pai in, Israel mite mawhsak in! hong ci hi.
            </VERS>
            <VERS vnumber="8"> Pasian’ samsiat loh mite bangci samsiat ding ka hi hiam? Topa’ mawhsak loh mite bangci mawhsak ding ka hi hiam?
            </VERS>
            <VERS vnumber="9"> Bang hang hiam cih leh mualte’ dawn panin amaute ka mu hi, mual neute panin amaute ka en hi; en in, a tang teen, mite minamte lakah a kihel lote!
            </VERS>
            <VERS vnumber="10"> Kua in Leivui banga a tam Jakob mite a mal sim zo ding a, Israel sehli suah sehkhat a mal sim zo ding ahi hiam? Mi thumanpa’ sihna bangin hong si sak in la, ka mailam thu ama’ aa bang hi sak in!” a ci hi.
            </VERS>
            <VERS vnumber="11"> Tua ciangin Balak in Balaam kiangah, “Kei bang hong cih na hi hiam? Ka galte a samsia dingin nang kong sam hi, en in, bangmah na hih kei a, amaute thupha na pia zawsop hi,” a ci hi. </VERS>
            <VERS vnumber="12"> Amah in, “Topa in ka gen dingin ka kam sungah hong guan thu, don lo ding ka hi hiam?” ci-in a dawng hi.
            </VERS>
            <VERS vnumber="13"> Tua ciangin Balak in ama kiangah, “Amaute na muh theih nading mun dangah kei hong zui in; amaute a madawk teng bek na mu ding a, a vekpi-in na mu kei ding hi; tua ciangin tua lai panin amaute nong samsiat sak ding hi,” a ci hi. </VERS>
            <VERS vnumber="14"> Tua ciangin amah in Zofim gamlak, Pisgah mual dawnah amah paipihin, biakna tau sagih bawl a, biakna tau simah bawngtal khat leh tuutal khat ciat a pia hi. </VERS>
            <VERS vnumber="15"> Balaam in Balak kiangah, “Hua lamah Topa tawh ka va kituah kalun na meihal biakna gei hih lai-ah na ding in,” a ci hi. </VERS>
            <VERS vnumber="16"> Topa in Balaam na dawn a, ama kam sungah thu guangin, “Balak kiangah ciahkik in la, hih bangin thu na gen ding hi,” a ci hi. </VERS>
            <VERS vnumber="17"> Ama kiangah a pai ciangin a meihal biakna gei-ah amah na ding a, Moab uliante tawh na om uh hi. Balak in ama kiangah, “Topa in bang hong gen ahi hiam?” a ci hi. </VERS>
            <VERS vnumber="18"> Balaam in a thugen ding teng genin, “Balak aw, tho in la, za in; Zippor’ tapa aw, ka thu ngai in:
            </VERS>
            <VERS vnumber="19"> A zuau dingin Pasian in mihing hi lo hi, a kisik dingin mihing’ tapa hi lo hi. Amah in ci khin hi, amah in hih lo ding ahi hiam? Amah in gen khin hi, amah in tangtungsak lo ding ahi hiam?
            </VERS>
            <VERS vnumber="20"> En in, thupha piak ding thu ka ngah hi; amah in thupha pia khin hi, keimah in ka khelkik thei kei hi.
            </VERS>
            <VERS vnumber="21"> Amah in Jakob mite sungah mawhna mu lo hi; amah in Israel mite sungah zong gamtat siatna mu lo hi. Topa amau’ Pasian in amaute tawh om a, kumpipa phatna awging amaute’ lakah om hi.
            </VERS>
            <VERS vnumber="22"> Pasian in Izipt panin amaute paikhiatpih hi; amaute in gamsial tha bang hatna nei uh hi.
            </VERS>
            <VERS vnumber="23"> Bang hang hiam cih leh Jakob mite a kibum nading om lo a, Israel mite lang khatah aisaanna ding om lo hi; tu-in Jakob suan Israel mite thu tawh kisai-in, ‘Pasian in bang hih hiam!’ kici ding hi.
            </VERS>
            <VERS vnumber="24"> En un, hua mite! Humpinelkaipi bangin tho toin, humpinelkaipa bangin kaang to hi; a an a nek mateng, a matte’ si a dawn mateng, lumsuk lo hi,” a ci hi.
            </VERS>
            <VERS vnumber="25"> Tua ciangin Balak in Balaam kiangah, “Amaute samsia peuhmah kei in la, thupha zong pia peuhmah kei in,” a ci hi. </VERS>
            <VERS vnumber="26"> Ahih hangin Balaam in Balak kiangah, “‘Topa’ cih khempeuh keimah in ka hih ding hi,’ hong ci hilo ka hi hiam?” ci-in a dawng hi. </VERS>
            <VERS vnumber="27"> Balak in Balaam kiangah, “Tu-in hong pai in, mun dangah kong paipih ding hi; tua lai panin amaute nong samsiat sakna ding Pasian in hong lungkimpih kha ding hi,” a ci hi. </VERS>
            <VERS vnumber="28"> Tua ahih ciangin Balak in sehnel gam a kimuh sukna Peor mual dawnah Balaam paipih hi. </VERS>
            <VERS vnumber="29"> Tua ciangin Balaam in Balak kiangah, “Hih lai-ah kei adingin biakna tau sagih hong bawlsak in la, bawngtal sagih leh tuutal sagih hih lai-ah hong pia in,” a ci hi. </VERS>
            <VERS vnumber="30"> Balaam’ cih bangin Balak in hih a, biakna tau simah bawngtal khat leh tuutal khat ciat pia hi.
            </VERS>
        </CHAPTER>
        <CHAPTER cnumber="24">
            <VERS vnumber="1"> Israel thupha piak ding in Topa lungkimsak ahihna Balaam in a muh ciangin, a hun danga bangin kihilna lim mu dingin pai lo a, a maitang gamlak lam ngat hi. </VERS>
            <VERS vnumber="2"> Balaam khua dak a, a nam-namin Israelte giahphual sat a mu hi. Pasian’ Kha ama tungah hong tung a, </VERS>
            <VERS vnumber="3"> amah in a thugen ding teng genin, “Beor’ tapa Balaam’ thugen, a mit in khua a mu thei mipa’ thugen,
            </VERS>
            <VERS vnumber="4"> Pasian’ thute a za, Vanglianpa’ mangmuhna a mu, mang mu napi-in a mit in khua a mu thei mipa’ thugen in:
            </VERS>
            <VERS vnumber="5"> Jakob mite aw, na puanbukte uh bangzahin hoih ahi hiam, Israel mite aw, na giahphual uh bangzahin hoih ahi hiah?
            </VERS>
            <VERS vnumber="6"> Saupi a kiphah kuamte tawh kibang a, gun gei-a om huante tawh kibang hi, Topa in a suan aloes paknamtui kungte tawh kibang a, tui gei-a om taamtaak kungte tawh kibang hi.
            </VERS>
            <VERS vnumber="7"> A phelkhaite panin tui luang ding a, a khaici in tui tampite ngahin, a kumpipa uh, Agag sangin sangzaw ding a, ama kumpigam kiliansak ding hi.
            </VERS>
            <VERS vnumber="8"> Pasian in Izipt panin amaute paikhiatpih a, amaute in gamsial tha bang hatna nei uh hi. Amaute in a gal uh ahi minamte ne tum ding uh a, amaute’ guh suzan gawp ding uh a, a thaltang uh tawh amaute kap let ding uh hi.
            </VERS>
            <VERS vnumber="9"> Amaute bok hi, humpinelkaipa bangin lumsuk uh hi, humpinelkaipi bangin lumsuk uh hi; kua in amaute phong ngam ding ahi hiam? Note thupha hong piate in thupha ngah hen la, note hong samsiate in samsiatna ngah ta hen,” a ci hi.
            </VERS>
            <VERS vnumber="10"> Balaam’ tungah Balak heh mahmah a, amah in a khut leh a khut a tuum hi; Balak in Balaam kiangah, “Ka galte a samsia dingin nang kong sam hi, en in, nang in amaute thum vei tak thupha na pia khin zo hi. </VERS>
            <VERS vnumber="11"> Tua ahih ciangin tu-in na omna munah tai in; ‘Nang kong min liansak taktak ding hi,’ ka hong ci hi; ahih hangin na minliat nading panin Topa in nang hong khaktan hi,” a ci hi. </VERS>
            <VERS vnumber="12"> Balaam in Balak kiangah, “Kei kiangah nong sawl na kamtaite kiangah </VERS>
            <VERS vnumber="13"> ‘Balak in kham leh ngun tawh a kidim ama inn hong pia ding hita leh zong, Topa’ thu banah keima thu-in a pha bawl ding ahi a, a sia bawl ding ahi zongin, ka hih thei kei hi; Topa’ gente bek keimah in ka gen ding hi,’ ci-in gen hilo ka hi hiam? </VERS>
            <VERS vnumber="14"> Tu-in, en in, ka mite kiangah ka pai ding hi; hong pai in, nidang ciangin hih mite in na mite tungah a bawl dingte kong thei sak ding hi,” a ci hi. </VERS>
            <VERS vnumber="15"> Amah in a thugen ding teng genin, “Beor’ tapa Balaam’ thugen, a mit in khua a mu thei mipa’ thugen,
            </VERS>
            <VERS vnumber="16"> Pasian’ thute a za, Sang Penpa’ thutheihna a thei, Vanglianpa’ mangmuhna a mu, mang mu napi-in a mit in khua a mu thei mipa’ thugen in:
            </VERS>
            <VERS vnumber="17"> Amah ka mu hi, ahih hangin tu hun hi lo hi; amah ka en hi, ahih hangin a hun nai nai lo hi: Jakob sung pan aksi khat hong suakkhia ding a, Israel sung pan kumpi ciangkhut khat hong piang ding hi; tua in Moab’ taltang sat kham ding a, Sheth’ suante khempeuh sugawp ding hi.
            </VERS>
            <VERS vnumber="18"> Israel hang takin a om sungin, Edomte kisuankhia ding hi, A galte ahi Sheir zong, kisuankhia ding hi.
            </VERS>
            <VERS vnumber="19"> Jakob tawh ukna na kisem ding a, khuapi sunga a suaktate kisusia ding!” a ci hi.
            </VERS>
            <VERS vnumber="20"> Tua ciangin amah in Amalek enin, ama thu gen ding teng genin, “Amalek in minamte lakah a masa pen hi a, ahih hangin a tawpna ah siatna a tuak ding hi,” a ci hi.
            </VERS>
            <VERS vnumber="21"> Tua ciangin amah in Ken mite enin, ama thugen ding teng genin, “Na omna mun kho a, suangpi sungah na bu kibawl hi;
            </VERS>
            <VERS vnumber="22"> Ahih hangin Kain bei ding hi. Ashur in galmatin nang bang tan vei hong nei ding ahi hiam?” a ci hi.
            </VERS>
            <VERS vnumber="23"> Amah in a thugen ding teng genin, “Ala, Pasian in hihte ahih ciangin kua nungta zo ding ahi hiam?
            </VERS>
            <VERS vnumber="24"> Ahih hangin Kittim panin teembawte hong pai-in Ashur leh Eber gimsak ding hi; amah in zong siatna tuak ding hi,” a ci hi.
            </VERS>
            <VERS vnumber="25"> Tua ciangin Balaam ding-in ama gamah ciahkik hi; Balak zong a ciah hi.
            </VERS>
        </CHAPTER>
        <CHAPTER cnumber="25">
            <VERS vnumber="1"> Shittim ah Israel mite a om lai takin mite in Moab tanute tawh paktat ding kipan uh hi. </VERS>
            <VERS vnumber="2"> Hih mite in amau’ pasian biak piakna ah mite sam uh a, mite in ne-in, amau’ pasiante’ mai-ah kun uh hi. </VERS>
            <VERS vnumber="3"> Tua ahih ciangin Peor-a Baal tawh Israel mite va kizom tawm hi. Israel tungah Topa heh mahmah hi; </VERS>
            <VERS vnumber="4"> Topa in Moses kiangah, “Israel mite tung panin Topa’ hehna a kihtakhuai a kipelh theih nadingin mite’ ukpite khempeuh man in la, Topa mai-ah suntangin amaute khai in,” a ci hi. </VERS>
            <VERS vnumber="5"> Moses in Israel thukhente kiangah, “Note khempeuh in Peor-a Baal tawh a va kizom tawm na mite khempeuh uh na that ciat ding uh hi,” a ci hi.
            </VERS>
            <VERS vnumber="6"> En in, kikhopna buk kongah amaute kapin a om laitak, Moses’ muhna leh Israel mihon buppi’ muhna ah Israel mite khat hong pai-in Midian numei khat ama innkuanpihte kiangah hong ciahpih hi. </VERS>
            <VERS vnumber="7"> Siampi Aaron’ tapa Eleazar, Eleazar’ tapa Finehas in a muh ciangin ding-in mihonte nusia a, a khutah teipi khat tawi-in </VERS>
            <VERS vnumber="8"> Israel mipa inndei sungah zui a, Israel mipa leh a numei, a numei’ pumpi pailetin a nihin sun khawm hi. Tua bangin Israel mite sung panin gimna dai hi. </VERS>
            <VERS vnumber="9"> Ahih zongin tua gimna tawh a si mite tul sawmnih leh tulli ahi hi.
            </VERS>
            <VERS vnumber="10"> Topa in Moses kiangah, </VERS>
            <VERS vnumber="11"> “Siampi Aaron’ tapa Eleazar, Eleazar’ tapa Finehas in Israel mite tungah ka hehna damsak kik hi; keima pammaihsak bangin amah in pammaih sa a, tua ahih ciangin pammaih ka sakna tawh Israel mite ka beisak kei hi. </VERS>
            <VERS vnumber="12"> Tua ahih ciangin, ‘En in, ka thuciam ahi nopsakna amah ka pia hi; </VERS>
            <VERS vnumber="13"> ama tung leh ama khit-a a suan leh khakte tungah tawntung siampi hihna thuciamna hi ding hi; bang hang hiam cih leh ama Pasian’ ading amah in pammaih sak sak a, Israel mite ading kilemna bawl sak hi,’ ci in,” a ci hi.
            </VERS>
            <VERS vnumber="14"> Midian numei tawh a kithat khawm, Israel mi a kithatpa’ min in Simeon mite sung panin a beh lutang Salu’ tapa Zimri ahi hi. </VERS>
            <VERS vnumber="15"> Midian numei a kithatnu’ min in Midian innkuan sungah a beh lutang ahi Zur’ tanu Kozbi ahi hi.
            </VERS>
            <VERS vnumber="16"> Topa in Moses kiangah, </VERS>
            <VERS vnumber="17"> ”Midian mite gimsak gawp in la, amaute vat gawp in; </VERS>
            <VERS vnumber="18"> bang hang hiam cih leh amaute in a khel pilna uh tawh note hong gimsak gawp uh a, Peor tawh kisai thu leh Peor hangin gimna ni-in a kithat, amau’ sanggamnu, Midian uliante tanu Kozbi thu-ah note hong khem uh hi,” a ci hi.
            </VERS>
        </CHAPTER>
        <CHAPTER cnumber="26">
            <VERS vnumber="1"> Tua gimna khit ciangin Topa in Moses tung leh siampi Aaron’ tapa Eleazar tungah </VERS>
            <VERS vnumber="2"> “Israel mi honte khempeuh kum sawmnih pan a tungsiah, a beh beh-in, Israel sung panin galdo dingin a kuan khia thei ding khempeuh sim in,” a ci hi. </VERS>
            <VERS vnumber="3"> Moses leh siampi Eleazar in Jerikho nai, Jordan kiang, Moab leizangah amaute tungah thu gen a, </VERS>
            <VERS vnumber="4"> Topa in Moses a thupiak bangin, “Kum sawmnih pan a tungsiah peuhmah mi sim un,” a ci hi. Izipt gam panin a paikhia Israel mite in:
            </VERS>
            <VERS vnumber="5"> Israel’ tacil Reuben ahi hi; Reuben’ tapate in: Honak pan Hanok behte ahi uh hi; Pallu pan Pallu behte ahi uh hi; </VERS>
            <VERS vnumber="6"> Hezron pan Hezron behte ahi uh hi; Karmi pan Karmi behte ahi uh hi. </VERS>
            <VERS vnumber="7"> Hihte in Reubente beh ahi uh hi; amau mi tul sawmli leh tulthum leh za sagih leh sawmthum pha hi. </VERS>
            <VERS vnumber="8"> Pallu’ tapate in: Eliab ahi hi. </VERS>
            <VERS vnumber="9"> Eliab’ tapate in: Nemuel, Dathan, leh Abiram ahi uh hi. Hih Dathan leh Abiramte in, mihonte lak panin pawl a kai, amaute in Topa’ thu a seel lai-in Korah tawh kipawlin Moses leh Aaron’ thu a seelte ahi uh hi, </VERS>
            <VERS vnumber="10"> mei in mihing zanih leh sawmnga a kat tum lai-in lei in a kam ka-in Korah tawh amaute valh tum a, amau pawl teng si uh hi; amaute pen hilhkholhna a suak uh hi. </VERS>
            <VERS vnumber="11"> Ahi zongin Korah’ tapate si lo uh hi.
            </VERS>
            <VERS vnumber="12"> Amau’ behbehin Simeon minamte in: Nemuel pan Nemuel behte ahi uh hi; Jamin pan Jamin behte ahi uh hi; Jakhin pan Jakhin behte ahi uh hi; </VERS>
            <VERS vnumber="13"> Zerah pan Zerah behte ahi uh hi; Shawl pan Shawl behte ahi uh hi. </VERS>
            <VERS vnumber="14"> Hihte in Simeon minam hi uh a, tul sawmnih leh tulnih leh za nih ahi hi.
            </VERS>
            <VERS vnumber="15"> Amau’ behbehin Gad minamte in: Zefon pan Zefon behte ahi hi; Haggi pan Haggi behte ahi uh hi; Shuni pan Shuni behte ahi uh hi; </VERS>
            <VERS vnumber="16"> Ozni pan Ozni behte ahi uh hi; Eri pan Eri behte ahi uh hi; </VERS>
            <VERS vnumber="17"> Arod pan Arod behte ahi uh hi; Areli pan Areli behte ahi uh hi. </VERS>
            <VERS vnumber="18"> Hihte in amau mi phazah tawh kizui-in Gad minamte hi a, tul sawmli leh zanga ahi hi.
            </VERS>
            <VERS vnumber="19"> Judah’ tapate in Er leh Onan ahi hi; Kanaan gamah Er leh Onan si uh hi. </VERS>
            <VERS vnumber="20"> Amau’ behbehin Judah minamte in: Shelah pan Shelah behte ahi uh hi; Perez pan Perez behte ahi uh hi; Zerah pan Zerah behte ahi uh hi. </VERS>
            <VERS vnumber="21"> Perez mite; Hezron pan Hezron behte ahi uh hi; Hamul pan Hamul behte ahi uh hi. </VERS>
            <VERS vnumber="22"> Hihte in amau mi phazah tawh kizui-in Judah’ minamte hi a, tul sawmsagih leh tulguk leh zanga ahi uh hi.
            </VERS>
            <VERS vnumber="23"> Amau’ behbehin Issakhar minamte in: Tola pan Tola behte ahi uh hi; Puvah pan Puvah behte ahi uh hi; </VERS>
            <VERS vnumber="24"> Jashub pan Jashub behte ahi uh hi; Shimron an Shimron behte ahi uh hi. </VERS>
            <VERS vnumber="25"> Hihte in amau mi phazah tawh kizui-in Issakhar minamte hi a, tul sawmguk leh tulli leh zathum ahi hi.
            </VERS>
            <VERS vnumber="26"> Amau’ behbehin Zebulun minamte in: Sered pan Sered behte ahi uh hi; Elon pan Elon behte ahi uh hi; Jahle-el pan Jahle-le behte ahi uh hi. </VERS>
            <VERS vnumber="27"> Hihte in amau mi phazah tawh kizui-in Zebulun minamte hi a, tul sawmguk leh zanga ahi hi.
            </VERS>
            <VERS vnumber="28"> Amau’ behbehin Josef minamte in: Manasseh leh Efraim ahi uh hi. </VERS>
            <VERS vnumber="29"> Manasseh minamte in: Makhir pan Makhir behte ahi uh hi; Makhir in Gilead’ pa ahi hi; Gilead pan Gilead behte ahi uh hi. </VERS>
            <VERS vnumber="30"> Hihte in Gilead’ tapate ahi uh hi: Iezer pan Iezer behte ahi uh hi; Helek pan Helek behte ahi uh hi; </VERS>
            <VERS vnumber="31"> Asriel pan Asriel behte ahi uh hi; Shekhem pan Shekhem behte ahi uh hi; </VERS>
            <VERS vnumber="32"> Shemida pan Shemida behte ahi uh hi; Hefer pan Hefer behte ahi uh hi. </VERS>
            <VERS vnumber="33"> Tu-in Hefer’ tapa Zelofehad in tapa nei lo a, ahih hangin tanu nei hi: Zelofehad’ tanute’ minte in Mahlah, Noah, Hoglah, Milkah leh Tirzah ahi hi. </VERS>
            <VERS vnumber="34"> Hihte in Manasseh minamte ahi hi; amau mi a phazah in tul sawmnga leh tulnih leh za sagih ahi hi.
            </VERS>
            <VERS vnumber="35"> Hihte in amau’ behbehin Efraim minamte ahi uh hi; Shuthelah pan Shuthelah behte ahi uh hi; Bekher pan Bekher behte ahi uh hi; Tahan pan Tahan behte ahi uh hi. </VERS>
            <VERS vnumber="36"> Hih in Shuthelah minamte ahi uh hi: Eran pan Eran behte ahi uh hi. </VERS>
            <VERS vnumber="37"> Hihte in amau mi phazah tawh kizui-in Efraim minamte hi a, tul sawmthum leh tulnih leh za nga ahi hi. Hihte in amau’ behbehin Josef minamte ahi hi.
            </VERS>
            <VERS vnumber="38"> Amau’ behbehin Benjamin minamte in: Bela pan Bela behte ahi uh hi; Ashbel pan Ashbel behte ahi uh hi; Ahiram pan Ahiram behte ahi uh hi; </VERS>
            <VERS vnumber="39"> Shefufam pan Shefufam behte ahi uh hi; Hufam pan Hufam behte ahi uh hi. </VERS>
            <VERS vnumber="40"> Bela’ tapate in Ard leh Na-aman ahi uh hi: Ard pan Ard behte ahi uh hi; Na-aman pan Na-aman behte ahi uh hi. </VERS>
            <VERS vnumber="41"> Hihte in amau’ behbehin Benjamin minamte ahi hi; amah mi a phazah in tul sawmli leh tulnga leh za guk ahi hi.
            </VERS>
            <VERS vnumber="42"> Hihte in amau’ behbehin Dan minamte ahi hi: Shuham pan Shuham behte ahi uh hi. Hihte in amau’ behbehin Dan minamte ahi uh hi. </VERS>
            <VERS vnumber="43"> Amau mi a phazah tawh kizui-in Shuham minamte khempeuh in tul sawmguk leh tulli leh zali ahi hi.
            </VERS>
            <VERS vnumber="44"> Amau’ beh behin Asher minamte in: Imnah pan Imnah behte ahi uh hi; Ishvi pan Ishvi behte ahi uh hi; Beriah pan Beriah behte ahi uh hi. </VERS>
            <VERS vnumber="45"> Beriah minamte in: Heber pan Heber behte ahi uh hi; Malkhiel pan Malkhiel behte ahi uh hi. </VERS>
            <VERS vnumber="46"> Asher’ tanu’ min in Serah ahi hi. </VERS>
            <VERS vnumber="47"> Hihte in amau mi a phazah tawh kizui-in Asher minamte hi a, tul sawmnga leh tulthum leh zali ahi hi.
            </VERS>
            <VERS vnumber="48"> Amau’ behbehin Naftali minamte in: Jahze-el pan Jahze-el behte ahi uh hi; Guni pan Guni behte ahi uh hi; </VERS>
            <VERS vnumber="49"> Jezer pan Jezer behte ahi uh hi; Shillem pan Shillem behte ahi uh hi. </VERS>
            <VERS vnumber="50"> Hihte in amau’ beh beh-in Naftali minamte ahi hi, amau mi a phazah in tul sawmli leh tul nga leh zali ahi hi.
            </VERS>
            <VERS vnumber="51"> Hih in Israel mi a phazah hi a, tul zaguk leh tulkhat leh za sagih leh sawmthum ahi hi.
            </VERS>
            <VERS vnumber="52"> Topa in Moses kiangah, </VERS>
            <VERS vnumber="53"> “Min a phazah tawh kizui-in hih mite tungah luah dingin leitang kihawm ding hi. </VERS>
            <VERS vnumber="54"> Minam a tamte tungah gamh a tam na pia ding a, minam tawmte tungah gamh a tawm na pia ding hi; minam khempeuh a mi phazah tawh kizui-in gamh kipia ding hi. </VERS>
            <VERS vnumber="55"> Ahih hangin leitang pen aisaanna tawh kihawm ding hi; amau’ beh min tawh kizui-in amaute in luah ding uh hi. </VERS>
            <VERS vnumber="56"> Aisaanna tawh kizui-in a tam a tawmte a gamh uh kihawmsak ding hi,” a ci hi.
            </VERS>
            <VERS vnumber="57"> Hihte in amau’ behbeh-in a kisim Levi minamte ahi uh hi: Gershon pan Gershon behte ahi uh hi; Kohath pan Kohath behte ahi uh hi; Merari pan Merari behte ahi uh hi. </VERS>
            <VERS vnumber="58"> Hihte in Levi minamte ahi uh hi: Libni behte, Hebron behte, Mahli behte, Mushi behte leh Korah behte ahi uh hi. Kohath in Amram’ pa ahi hi. </VERS>
            <VERS vnumber="59"> Amram’ zi a min in Levi sung pan Izipt gamah a suak ahi Levi’ tanu Jokhebed ahi hi; tua nu in Amram tawh Aaron leh Moses leh a sanggamnu uh Miriam nei hi. </VERS>
            <VERS vnumber="60"> Aaron in ta Nadab, Abihu, Eleazar, leh Ithamar nei hi. </VERS>
            <VERS vnumber="61"> Ahih hangin Nabad leh Abihu pen amaute in Topa mai-ah mei siangtho lo a piak lai-un si uh hi. </VERS>
            <VERS vnumber="62"> Pasal peuhmah kha khat pan a tungsiah, amau sung pan a kisimte in tul sawmnih leh tulthum ahi hi; bang hang hiam cih leh Israel mite lakah amaute gamh kipia lo ahih manin Israel mite lakah amaute kisim khawm lo hi.
            </VERS>
            <VERS vnumber="63"> Jerikho nai Jordan kiang Moab leizangah Israel mite a sim Moses leh siampi Eleazer mah in a sim mite in hihte ahi uh hi. </VERS>
            <VERS vnumber="64"> Ahih hangin Sinai gam lakah Israel mite a sim Moses leh siampi Aaron in a simte lakah hihte khat zong kihel lo hi. </VERS>
            <VERS vnumber="65"> Bang hang hiam cih leh Topa in amaute thu a genna ah, “Amaute gam lakah si ding uh hi,” a ci hi. Jefunneh’ tapa Kaleb leh Nun’ tapa Joshua lo buang amaute khat beek om nawn lo hi.
            </VERS>
        </CHAPTER>
        <CHAPTER cnumber="27">
            <VERS vnumber="1"> Tua ciangin Josef tapa sung panin Manasseh’ tapa Makhir, Makhir’ tapa Gilead, Gilead’ tapa Hefer, Hefer’ tapa Zelofehad, Zelofehad’ tanute a nai-ah hong pai uh hi. Ama tanute’ minte in: Mahlah, Noah, Hoglah, Milkah, leh Tirzah ahi hi. </VERS>
            <VERS vnumber="2"> Amaute, Moses mai leh siampi Eleazer mai leh makaite mai leh mihonte khempeuh mai, kikhopna buk kongah ding uh a, </VERS>
            <VERS vnumber="3"> “Ka pa uh gam lakah a si hi; Korah tawh kipawlin Topa’ langah a kikaikhawm tawm mihonte lakah amah kihel lo hi; ahih hangin ama khialhna hangin si hi; amah in tapa nei lo hi. </VERS>
            <VERS vnumber="4"> Amah in tapa a neih loh man bekin bang hangin a beh sung panin ka pa uh min mangthang ding ahi hiam? Ka pa uh’ sanggamte lakah kote neihsa hong pia un,” a ci uh hi.
            </VERS>
            <VERS vnumber="5"> Moses inTopa mai-ah amau’ thu gen hi. </VERS>
            <VERS vnumber="6"> Topa in Moses kiangah, </VERS>
            <VERS vnumber="7"> “Zelofehad’ tanute’ a thugen man hi; amau pa’ sanggamte lakah gamh neihsa amaute tungah na pia ding a, amau’ pa gamh amaute tungah na tung sak ding hi. </VERS>
            <VERS vnumber="8"> Israel mite tungah hih bangin na gen ding hi: ‘Pasal khat si-in, tapa a neih kei leh, a tanu ama gamh na luah sak ding uh hi. </VERS>
            <VERS vnumber="9"> Amah in tanu a neih kei leh, ama gamh a sanggam pasalte tungah na tung sak ding uh hi. </VERS>
            <VERS vnumber="10"> Amah in sanggam pasal a neih kei leh, ama gamh ama pa’ sanggam pasalte tungah na pia ding uh hi. </VERS>
            <VERS vnumber="11"> Ama pa in sanggam pasal a neih kei leh, ama gamh ama innkuan tawh a kinai ama behpa’ tungah na pia ding a, amah in tang ding hi. Topa in Moses a thupiak bangin hih in Israel mite tungah thukham leh ngeina kip hi ding hi,’ ci in,” a ci hi.
            </VERS>
            <VERS vnumber="12"> Topa in Moses kiangah, “Hih Abarim mual tungah paito in la, Israel mite tungah ka piak leitang en in. </VERS>
            <VERS vnumber="13"> Na muh khit ciangin na sanggampa Aaron mah bangin nang zong na mite kiangah hong kigawm ding hi; bang hang hiam cih leh </VERS>
            <VERS vnumber="14"> mi honpite a kitot lai-un tui phual-ah keimah sian’thosak ding hunin Zin gam lakah keima thu nong lehpan’ hi,” a ci hi. (Hihte in Zin gamlak, Kadesh gam Meribath tui-a thu piangte ahi hi.) </VERS>
            <VERS vnumber="15"> Moses in Topa kiangah, </VERS>
            <VERS vnumber="16"> 16-17 “Topa’ mihonte a cing nei lo tuute a bat loh nadingin amaute’ mai-ah pai khia-in amaute mai-ah a tum ding, amaute paikhiatpihin amaute a ciahpih ding, mihonte a uk dingin, Topa, mi khempeuh tungah nuntakna a pia Pasian ahi nangmah in mi khat seh in,” a ci hi. </VERS>
            <VERS vnumber="18"> Topa in Moses kiangah, “Nun’ tapa Joshua, siamna a nei mipa la in la, ama tungah na khut nga in; </VERS>
            <VERS vnumber="19"> siampi Eleazar leh mihon khempeuh mai-ah amah na ding sak ding a, amaute’ muhna ah amah za na pia ding hi. </VERS>
            <VERS vnumber="20"> Israel mihon khempeuh in ama thu a man’ theih nadingin thuneihna pawl khat amah na guan ding hi. </VERS>
            <VERS vnumber="21"> Siampi Eleazar’ mai-ah amah ding ding a, amah in Topa mai-ah Urim thukhenna tawh thu dotsak ding hi; amah leh amah tawh a om Israel mi khempeuh, mihon buppi, ama thu tawh pusuak ding uh a, ama thu mah tawh sungtum ding uh hi,” a ci hi. </VERS>
            <VERS vnumber="22"> Topa in amah a thupiak bangin Moses gamta hi; amah in Joshua la-in siampi Eleazar leh mihon buppi mai-ah dingsak a, </VERS>
            <VERS vnumber="23"> amah in ama tungah a khutte nga-in, Topa in Moses’ tungah a gen bangin amah za pia hi.
            </VERS>
        </CHAPTER>
        <CHAPTER cnumber="28">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite thu pia in la, amaute tungah, ‘Keimah biakna, mei tawh kihal keimah hong kibiakna an, a gim namtui keima aa, a hunin kei tungah nong piak ding uh phawk un,’ ci-in gen in. </VERS>
            <VERS vnumber="3"> Amaute tung a, hih in Topa tungah na piak ding uh mei tawh kihal biakna ahi hi; a sit bang lo kum khat a pha tuuno nih, tatsat loin biak piakna-in ni simin na pia ding uh hi. </VERS>
            <VERS vnumber="4"> Tuuno khat zingsangin na pia ding uh a, tuuno khat pen nitakin na pia ding uh hi; </VERS>
            <VERS vnumber="5"> an tawh biakna-in a kisatzan sathau thawl khat sehli suah sehkhat tawh a kibawl annel seu khat sehsawm suah sehkhat zong na pia ding uh hi. </VERS>
            <VERS vnumber="6"> Tua in Topa tungah mei tawh kihal biakna, a gim namtui dingin Sinai Mual ah a kikipsak, a kitatsat lo meihal biakna ahi hi. </VERS>
            <VERS vnumber="7"> Leenggahzu tawh a biakna pen tuuno khat ciangin thawl khat sehli suah sehkhat hi ding hi; Topa’ tungah leenggahzucil tawh biakna pen siangtho munah na sung ding uh hi. </VERS>
            <VERS vnumber="8"> A tuuno khat nitakin na pia ding uh hi; zingsang a, an tawh biakna leh a leenggahzu tawh biakna mah bangin, mei tawh kihal biakna, Topa tungah a gim namtui-in na pia ding uh hi.
            </VERS>
            <VERS vnumber="9"> “Sabbath ni-in a sit bang lo kum khat a pha tuuno nih leh an tawh biakna-in sathau tawh a kibawl annel seu khat sehsawm suah sehnih leh a leenggahzu tawh biakna hi ding hi: </VERS>
            <VERS vnumber="10"> hih in, tatsat loin meihal biakna leh a leenggahzu tawh biaknate banah sabbath simin meihal biakna ahi hi.
            </VERS>
            <VERS vnumber="11"> “Kha simin a ni masa ni-in Topa tungah meihal biakna na pia ding uh hi: bawngtalno nih, tuutal khat; a sit bang lo kum khat a pha tuuno a pa sagih hi ding hi; </VERS>
            <VERS vnumber="12"> bawngtal khat ciangin an tawh biakna-in sathau tawh a kibawl annel seu sehsawm suah sehthum zong hi ding hi; a tuutal khat ciangin an tawh biakna-in sathau tawh a kibawl annel sehsawm suah sehnih hi ding hi; </VERS>
            <VERS vnumber="13"> tuuno khat adingin an tawh biakna-in sathau tawh a kibawl annel sehsawm suah sehkhat ciat hi ding hi; a gim namtui meihal biakna, Topa tungah mei tawh kihal biakna ding ahi hi. </VERS>
            <VERS vnumber="14"> Leenggahzu tawh a biaknate in, bawngtal khat ciangin leenggahzu thawl lang, tuutal khat ciangin leenggahzu thawl khat sehthum suah sehkhat tuuno khat ciangin leenggahzu thawl khat sehli suah sehkhat hi ding hi; hih in kum khat sunga om kha simin meihal biakna ahi hi. </VERS>
            <VERS vnumber="15"> Topa tungah khialhna hanga biakna-in keel a pa khat zong hi ding hi; tua pen a kitatsat loin meihal biakna leh a leenggahzu tawh biaknate banah kipia ding hi.
            </VERS>
            <VERS vnumber="16"> “Kha masa a nisawm leh nili ni in Topa’ Paisan Pawi ni ahi hi. </VERS>
            <VERS vnumber="17"> Tua kha a ni sawm leh ni nga ni in pawi ni ahi hi; ni sagih sung silngo sawhloh anlum kine ding hi. </VERS>
            <VERS vnumber="18"> A ni masa ni-in a siangtho kikhopna khat om ding hi: leitung nasep na sem kei ding uh a, </VERS>
            <VERS vnumber="19"> mei tawh kihal biakna, meihal biakna Topa tungah na pia ding uh hi: bawngtalno nih, tuutal khat, leh kum khat a pha tuuno a pa sagih hi ding hi; tuate a sit bang lo a hih ding thei ta un; </VERS>
            <VERS vnumber="20"> sathau tawh a kibawl annel ahi an tawh a biaknate zong hi ding hi; bawngtal khat ciangin seu khat sehsawm suah sehthum, leh tuutal khat ciangin seu khat sehsawm suah sehnih na pia ding uh hi; </VERS>
            <VERS vnumber="21"> tuuno sagihte khat ciangin sehsawm suah sehkhat mah na pia ding uh hi; </VERS>
            <VERS vnumber="22"> note adingin kilemna bawl nadingin khialhna hanga biakna-in keel a pa khat zong hi ding hi. </VERS>
            <VERS vnumber="23"> Meihal biak nading ahi zingsanga meihal biakna banah tatsat lo-a biakna-in hihte na pia ding uh hi. </VERS>
            <VERS vnumber="24"> Tua mah bangin mei tawh kihal an tawh biakna ahi, Topa tungah a gim namtui, ni sagih sung ni simin na pia ding uh hi; tua pen a kitatsat lo-a meihal biakna leh leenggahzu tawh a biaknate banah kipia ding hi. </VERS>
            <VERS vnumber="25"> A ni sagih ni-in a siangtho kikhopna khat na nei ding uh hi; leitung nasep na sem kei ding uh hi.
            </VERS>
            <VERS vnumber="26"> “Na nipi-kal pawi hunun Topa tungah an thak tawh biakna na piak hun uh anpal ni-in a siangtho kikhopna khat na nei ding uh hi; leitung nasep na sem kei ding uh a, </VERS>
            <VERS vnumber="27"> meihal biakna, Topa tungah a gim namtui na pia ding uh hi: bawngtalno nih, tuutal khat, kum khat a pha tuuno a pa sagih hi ding hi; </VERS>
            <VERS vnumber="28"> sathau tawh a kibawl ahi an tawh a biak nadingin zong, bawngtal khat ciangin seu khat sehsawm suah sehthum, tuutal khat ciangin sehsawm suah sehnih, </VERS>
            <VERS vnumber="29"> tuuno sagihte khat ciangin sehsawm suah sehkhat na pia ding uh hi; </VERS>
            <VERS vnumber="30"> note adingin kilemna bawl nadingin keel a pa khat zong na pia ding uh hi. </VERS>
            <VERS vnumber="31"> A kitatsat lo-a meihal biakna leh an tawh a biaknate banah tuate leh leenggahzu tawh a biakna na pia ding uh hi. Tuate a sit bang lo a hih ding thei ta un.
            </VERS>
        </CHAPTER>
        <CHAPTER cnumber="29">
            <VERS vnumber="1"> “A kha sagihna a ni masa ni-in kikhopna siangtho khat na nei ding uh hi; leitung nasep na sem kei ding uh hi. Tua pen note in peengkul na tum ni ding uh hi a, </VERS>
            <VERS vnumber="2"> meihal biakna, Topa tungah a gim namtui na pia ding uh hi: bawngtalno khat, tuutal khat, a sit bang lo kum khat a pha tuuno a pa sagih hi ding hi; </VERS>
            <VERS vnumber="3"> bawngtal tawh piak dingin sathau tawh a kibawl annel ahi an tawh a biaknate seu khat sehsawm suah sehthum, tuutal tawh sehsawm suah sehnih, </VERS>
            <VERS vnumber="4"> leh tuuno sagihte khat ciangin sehsawm suah sehkhat hi ding hi; </VERS>
            <VERS vnumber="5"> note adingin kilemna bawl nadingin khialhna hanga biakna-in keel a pa khat zong hi ding hi; </VERS>
            <VERS vnumber="6"> a khasim meihal biakna leh an tawh a biakna, leh a kitatsat lo-a meihal biakna leh an tawh a biakna, leh tuate ading ngeina a om bangin a gim namtui, Topa tungah mei tawh kihal biakna ahi leenggahzu tawh a biaknate banah hi ding hi.
            </VERS>
            <VERS vnumber="7"> “Hih kha sagihna a ni sawm ni-in a siangtho kikhopna khat na nei ding uh a, nomau na kigawt tawm ding uh hi; na na sem kei ding uh a, </VERS>
            <VERS vnumber="8"> Topa tungah a gim namtui meihal biakna na pia ding uh hi: bawngtalno khat, tuutal khat, kum khat a pha tuuno a pa sagih hi ding hi; tuate in note’ muhna ah a sit bang lo hi ding hi; </VERS>
            <VERS vnumber="9"> sathau tawh a kibawl annel tawh a biaknate in, bawngtal tawh piak dingin seu khat sehsawm suah sehthum, a tuutal tawh sehsawm suah sehnih, </VERS>
            <VERS vnumber="10"> tuuno sagihte khat ciangin sehsawm suah sehkhat hi ding hi: </VERS>
            <VERS vnumber="11"> kilem nadingin khialhna hanga biakna leh a kitatsat lo-a meihal biakna leh an tawh a biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="12"> “A kha sagihna ni sawm leh ni nga ni-in a siangtho kikhopna khat na nei ding uh hi; leitung nasep na sem kei ding uh a, Topa adingin ni sagih sung pawi na kham ding uh hi; </VERS>
            <VERS vnumber="13"> meihal biakna, Topa tungah a gim namtui, mei tawh kihal biakna, bawngtalno sawm-le-thum, tuutal nih, kum khat a pha tuuno a pa sawm-le-li na pia ding uh hi; tuate a sit bang lo hi ding hi: </VERS>
            <VERS vnumber="14"> sathau tawh a kibawl annel ahi an tawh a biaknate in, bawngtal sawm-le-thumte khat ciangin seu khat sehsawm suah sehthum, tuutal nihte khat ciangin sehsawm suah sehnih, </VERS>
            <VERS vnumber="15"> leh tuuno sawm-le-lite khat ciangin sehsawm suah sehkhat hi ding hi; </VERS>
            <VERS vnumber="16"> a kitatsat lo-a meihal biakna, an tawh a biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="17"> “A ni nih ni-in bawngtalno sawm-le-nih, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="18"> ngeina kip om bangin a phazah tawh kizui-in bawngtalte, tuutalte, leh tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="19"> a kitatsat lo-a meihal biakna leh an tawh a biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="20"> “A ni thum ni-in bawngtal sawm-le-khat, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="21"> ngeina kip om bangin a phazah tawh kizui-in bawngtalte, tuutalte, leh tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="22"> a kitatsat lo-a meihal biakna leh an tawh a biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="23"> “A ni li ni-in bawngtal sawm, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="24"> ngeina om bangin a phazah tawh kizui-in bawngtalte, tuutalte, leh tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="25"> a kitatsat lo-a meihal biakna, an tawh a biakna, leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="26"> “A ni nga ni-in bawngtal kua, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="27"> ngeina kip om bangin a phazah tawh kizui-in bawngtalte, tuutalte, tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="28"> a kitatsat lo-a meihal biakna leh an tawh a biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="29"> “A ni guk ni-in bawngtal giat, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="30"> ngeina kip om bangin a phazah tawh kizui-in bawngtalte, tuutalte, leh tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="31"> a kitatsat lo-a meihal biakna, an tawh a biakna, leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="32"> “A ni sagih ni-in bawngtal sagih, tuutal nih, a sit bang lo kum khat a pha tuuno a pa sawm-le-li, </VERS>
            <VERS vnumber="33"> ngeina kip om bangin a phazah tawh kizui-in bawngtalte, tuutalte, leh tuunote tawh piak dingin an tawh a biakna leh leenggahzu tawh a biaknate zong hi ding hi; </VERS>
            <VERS vnumber="34"> a kitatsat lo-a meihal biakna, an tawh a biakna, leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="35"> “A ni giat ni-in a zahtakhuai kikhopna na nei ding uh hi; leitung nasep na sem kei ding uh hi, </VERS>
            <VERS vnumber="36"> meihal biakna, mei tawh kihal biakna, Topa tungah a gim namtui na pia ding uh hi: bawngtal khat, tuutal khat, a sit bang lo kum khat a pha tuuno a pa sagih, </VERS>
            <VERS vnumber="37"> leh ngeina kip om bangin bawngtal, tuutal, leh tuunote a phazah tawh kizui-in piak khawm dingin an tawh a biakna leh leenggahzu tawh a biaknate hi ding hi; </VERS>
            <VERS vnumber="38"> a kitatsat lo-a meihal biakna leh an tawh biakna leh leenggahzu tawh a biaknate banah khialhna hanga biakna-in keel a pa khat zong hi ding hi.
            </VERS>
            <VERS vnumber="39"> “Na thuciam biak piakna uh leh ut thu-a na biak piaknate uh banah na meihal biaknate, leh an tawh na biaknate, leh leenggahzu tawh na biaknate, leh thunuam-a na biak nadingun a kiseh na pawi hunte uhah hihte Topa’ tungah na pia ding uh hi,” a ci hi.
            </VERS>
            <VERS vnumber="40"> Topa in Moses a thupiaksa bangin Moses in Israel mite tungah a thu a kimin a gen hi.
            </VERS>
        </CHAPTER>
        <CHAPTER cnumber="30">
            <VERS vnumber="1"> Moses in Israel minam lutangte tungah, “Hih in Topa’ thupiak ahi hi. </VERS>
            <VERS vnumber="2"> Mi khat in Topa tungah thuciamna a ciam ciang ahi a, amah in a zuih dingin kiciamna a bawl ciang ahi zongin, amah ciampel lo ding hi; ama kam sung panin a gingkhiate khempeuh tawh kizui-in gamta ding hi. </VERS>
            <VERS vnumber="3"> Tua ahih kei leh, numei khat in Topa tungah thuciamna bawlin, a pa’ inn sungah nungakin a om sungin kamciamna tawh amah kikhih tawm a, </VERS>
            <VERS vnumber="4"> amah in a zuih dingin thuciamna leh kamciamnate a pa in za napi-in ama tungah bangmah a cih kei leh, ama thuciamna khempeuh kip ding a, amah kikhih tawmna kamciamna khempeuh kip ding hi. </VERS>
            <VERS vnumber="5"> Ahih hangin a pa in a zak ni-in a lungkim lohna tua nu’ tungah a gen leh, tua nu’ thuciamna, amah a kikhih tawmna kamciamnate khat zong kip lo ding hi; a pa in nial ahih manin Topa in tua nu a maisak ding hi. </VERS>
            <VERS vnumber="6"> Tua numei, pasalkhat tawh kiteng a, amah a kikhih tawmna thuciamna ahi a, ngaihsun lopi-in a kam paunate ahi zongin </VERS>
            <VERS vnumber="7"> a pasal in za a, a zak ni-in tua nu’ tungah bangmah a cih kei leh tua numei’ thuciamna kip ding a, amah a kikhih tawmna a kamciam kip ding hi. </VERS>
            <VERS vnumber="8"> Ahih hangin, a pasal in tua thu a zak ni-in a lungkim lohna a gen leh, amah a kikhih tawmna ahi numei’ tunga om kamciamna leh ngaihsun lopi-in a kam paunate amah in phiatsak ding hi; Topa in tua nu maisak ding hi. </VERS>
            <VERS vnumber="9"> Ahih hangin meigong numei’ thuciamna ahi a, a kima numei’ aa ahi zongin, amah a kikhih tawmna peuhmah ama tungah kip ding hi. </VERS>
            <VERS vnumber="10"> Amah in pasal’ inn sungah thuciam ahi a, kiciamna khat tawh kam ciamin amah a kikhih tawmna ahi zongin, </VERS>
            <VERS vnumber="11"> a pasal in za a, tua nu’ tungah bangmah ci loin, a nial kei leh, ama thuciamna khempeuh kip ding a, amah a kikhih tawmna kamciamna khempeuh zong kip ding hi. </VERS>
            <VERS vnumber="12"> Ahih hangin a pasal in tua thute a zak ni-in a phiatsak leh, ama thuciamna tawh kisai-in a kam pana a gingkhia peuhmah ahi a, amahmah a kamciamna tawh kisaite ahi zongin kip lo ding hi: a pasal in tuate phiatsak ahih manin Topa in tua nu maisak ding hi. </VERS>
            <VERS vnumber="13"> Thuciamna khatpeuh ahi a, amah a kigawt tawm nadingin a kikhihna kamciam khatpeuh ahi zongin, a pasal in kipsak thei, a pasal in phiatsak thei hi. </VERS>
            <VERS vnumber="14"> Ahih hangin a pasal in tua ni-a kipanin tua nu’ tungah bangmah a cih kei leh, amah in tua nu’ tunga om a thuciam khempeuh hita leh a kamciam khempeuh hita leh a kipsak ahi hi; amah in tuate a zak ni-in ama tungah bangmah ci lo ahih manin tuate a kipsak ahi hi. </VERS>
            <VERS vnumber="15"> Ahih hangin amah in tuate a zak khit ciangin a nung phiat leh, amah in tua nu’ mawhna pua ding hi,” a ci hi.
            </VERS>
            <VERS vnumber="16"> Hihte in, pasal leh a zi, leh a pa inn sungah nungakin a om lai takin a pa leh a tanu kikalah a om, Topa in Moses a thupiak ngeinate ahi hi.
            </VERS>
        </CHAPTER>
        <CHAPTER cnumber="31">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite’ phu Midiante tungah la in; tua khit ciangin na mite kiangah nang hong kigawm ding hi,” a ci hi. </VERS>
            <VERS vnumber="3"> Tua ciangin Moses in mite kiangah, “Midian tungah Topa’ phulakna a sem ding, Midiante a do dingin note lak panin mi pawl khat galhiam guan un. </VERS>
            <VERS vnumber="4"> Israel minamte nam khat panin tul khat ciat gal sungah na kuansak ding uh hi,” a ci hi. </VERS>
            <VERS vnumber="5"> Tua ahih ciangin Israel tul tampi sung pan minam khatah tul khat, tulsawm leh tulnih galdo dingin galhiam kiguan hi. </VERS>
            <VERS vnumber="6"> Moses in amaute’ minam khat panin tul khat ciat leh biakinn nate leh pataukoh nadingin peengkulte siampi Eleazar’ tapa Finehas kengsakin gal sungah kuansak khawm hi. </VERS>
            <VERS vnumber="7"> Topa in Moses a thupiak bangin Midiante do uh a, pasal khempeuh that uh hi. </VERS>
            <VERS vnumber="8"> Amaute in midangte leh Midian kumpite a thatna uhah Midian kumpi ngate Evi, Rekem, Zur, Hur leh Reba that uh hi; amaute in Beor’ tapa Balaam zong namsau tawh that uh hi. </VERS>
            <VERS vnumber="9"> Israel mite in Midian nupite leh a tate uh man uh hi; amaute in a bawngte, a tuuhonte khempeuh leh a na khempeuh uh laksak uh hi. </VERS>
            <VERS vnumber="10"> Amau’ ten’na a khuapite khempeuh uh leh a giahphual khempeuhte uh mei tawh halsak uh a, </VERS>
            <VERS vnumber="11"> a matsa khempeuh uh, mihing ganhing ciahpih khin uh hi. </VERS>
            <VERS vnumber="12"> Tua ciangin amaute in Jerikho nai, Jordan kiang, Moab leizang a, a giahphual uh Moses leh siampi Eleazar leh Israel mihonte kiangah a galmatte uh leh a na matte uh tun’pih uh hi.
            </VERS>
            <VERS vnumber="13"> Moses leh siampi Eleazar leh mihon makaite khempeuh giahphual pua-ah a dawn dingin paikhia uh hi. </VERS>
            <VERS vnumber="14"> Galdona panin a hong ciah mi tul tampi a ukte leh mi za tampi a uk galkap uliante tungah Moses heh hi. </VERS>
            <VERS vnumber="15"> Moses in amaute tungah, “Numei khempeuh hing khawi na hi uh hiam? </VERS>
            <VERS vnumber="16"> En un, hihte in Balaam’ lamlahna tawh Peor ah Topa tungah Israel mite zuautat sak hi, tua ahih manin Topa’ mihonpite lakah gimna hong tung hi. </VERS>
            <VERS vnumber="17"> Tua ahih ciangin tu-in, naupangte lakah pasal peuhmah that un la, lupkhopna tawh pasal a theisa numei peuhmah that un. </VERS>
            <VERS vnumber="18"> Ahih hangin lupkhopna tawh pasal a thei nai lo nungaknote khempeuh note adingin kem un. </VERS>
            <VERS vnumber="19"> Giahphual pua-ah ni sagih sung om un; note lakah mi khatpeuh peuh a thatte leh a kithatsa a lawng peuhmahte in, ni thum ni leh ni sagih ni-in note leh na galmatte uh na kisian’ suah ding uh hi. </VERS>
            <VERS vnumber="20"> Puan khempeuh, savun tawh a kibawl na khempeuh, keel mul tawh a kibawl na khempeuh, leh sing tawh a kibawl na khempeuh na sian’suah ding uh hi,” a ci hi.
            </VERS>
            <VERS vnumber="21"> Siampi Eleazar in galdona ah a kuan galkapte tungah: “Topa in Moses a thupiak thukham ngeina in hih ahi hi: </VERS>
            <VERS vnumber="22"> kham, ngun, sumngo, sik, dal, leh haknaw, </VERS>
            <VERS vnumber="23"> mei a do zo peuhmahte bek mei-ah na hal ding uh a, a siang hi ding hi. Ahi zongin nitna sian’suahna tui tawh kisian’suah lai ding hi; mei a do zo lo peuhmahte, tui-ah na sawp ding uh hi. </VERS>
            <VERS vnumber="24"> A ni sagih ni-in na puante uh na sawp ding uh a, note na siangtho ding uh hi; tua khit ciangin giahphual ah nong ciah ding uh hi,” a ci hi.
            </VERS>
            <VERS vnumber="25"> Topa in Moses kiangah, </VERS>
            <VERS vnumber="26"> “Nang leh siampi Eleazar leh mihonte’ beh lutangte in gal sunga a kiman mihing leh ganhingte sim un; </VERS>
            <VERS vnumber="27"> galdo dingin a kuankhia galhangte leh mihonte khempeuh tungah gal sunga a kimante khennih suahin a kikimin hawm sak in. </VERS>
            <VERS vnumber="28"> Galdo dingin a kuankhia galkapte’ tung panin mite, bawngtalte, late, leh tuuhonte za nga ciangin Topa’ siah dingin khat ciat la in; </VERS>
            <VERS vnumber="29"> a lang a ngah sung panun la in la, Topa tungah biakna-in siampi Eleazar tungah pia in. </VERS>
            <VERS vnumber="30"> A lang Israel mite in a ngah sung panin mite, bawngtalte, late, tuuhonte, ganhing khempeuh, sawmnga ciangin khat ciat la in la, Topa biakbuk a kem Levi mite tungah pia in,” a ci hi. </VERS>
            <VERS vnumber="31"> Topa in Moses a thupiak bangin Moses leh siampi Eleazar in hih uh hi.
            </VERS>
            <VERS vnumber="32"> Tu-in galkapte in a lak gal sunga a mat uh a om lai a kihawm dingte in: tuu tul zaguk leh tul sawmsagih leh tulnga, </VERS>
            <VERS vnumber="33"> bawng tul sawmsagih leh tulnih, </VERS>
            <VERS vnumber="34"> la tul sawmguk leh tul khat, </VERS>
            <VERS vnumber="35"> leh lupkhopna tawh pasal a thei nailo numei a vekpi-in mi tul sawmthum leh tulnih ahi hi. </VERS>
            <VERS vnumber="36"> A lang ahi, gal sunga a kuankhia mite’ ngah in tuu tul za thum leh tul sawmthum leh tul sagih leh za nga hi a, </VERS>
            <VERS vnumber="37"> Topa’ tuu-siah pen tuu za guk leh sawmsagih leh nga ahi hi. </VERS>
            <VERS vnumber="38"> Bawngte tul sawmthum leh tulguk hi a, tua sung panin Topa’ siah sawmsagih leh nih ahi hi. </VERS>
            <VERS vnumber="39"> Late tul sawmthum leh za nga hi a, tua sung panin Topa’ siah sawmguk leh khat ahi hi. </VERS>
            <VERS vnumber="40"> Mi tul sawm leh tulguk hi a, tua sung panin Topa’ siah mi sawmthum leh nih ahi hi. </VERS>
            <VERS vnumber="41"> Topa in Moses a thupiak bangin, Moses in siampi Eleazar tungah Topa biak nading siah pia hi.
            </VERS>
            <VERS vnumber="42"> Galdo dingin a kuankhia mite tung panin Moses in a khenkhiat, Israelte in a lang a ngah— </VERS>
            <VERS vnumber="43"> mihonte in a lang a ngah teng tuu tul za thum leh tul sawmthum leh tul sagih leh za nga, </VERS>
            <VERS vnumber="44"> bawng tul sawmthum leh tulguk, </VERS>
            <VERS vnumber="45"> la tul sawmthum leh za nga, </VERS>
            <VERS vnumber="46"> mi tul sawm leh tul guk ahi hi— </VERS>
            <VERS vnumber="47"> Moses in Israelte in a ngah a lang sung panin mihing leh ganhing sawmnga ciangin khat ciat la-in, Topa in Moses a thupiak bangin, Topa’ biakbuk a kem Levi mite’ tungah pia hi.
            </VERS>
            <VERS vnumber="48"> Tua ciangin galkap tul tampite tunga uliante ahi, tul tampi a ukte leh za tampi a ukte, Moses kiangah hong pai uh a, </VERS>
            <VERS vnumber="49"> Moses kiangah, “Kote’ ukna nuai-a a om galkapte, na nasem kote in ka sim khin uh a, kote kiang panin mi khat zong a peelhem om lo hi. </VERS>
            <VERS vnumber="50"> Kote in Topa mai-ah ko adingin kilemna bawl nadingin Topa biakna kham tawh a kibawl nate, banbuhte leh taute, min gelhna zungbuhte, bilbahte, leh khite ka muh ciat uh kong tun’ pih zo uh hi,” a ci hi. </VERS>
            <VERS vnumber="51"> Moses leh siampi Eleazar in amaute tung panin na-a a kibawl khamte sang uh hi. </VERS>
            <VERS vnumber="52"> Tul tampi a ukte leh za tampi a ukte’ tung panin a kingah, Topa tungah biakna-in a piak uh khamte khempeuh in shekel tul sawm leh guk leh za sagih leh sawmnga pha hi. </VERS>
            <VERS vnumber="53"> (Gal sunga a kuan mite in amau ading ciat la uh hi). </VERS>
            <VERS vnumber="54"> Moses leh siampi Eleazar in tul tampi leh za tampite a uk mite tung panin khamte sang a, Israel mite adingin Topa mai-ah phawk tawntungna-in kikhopna buk sungah paipih hi.
            </VERS>
        </CHAPTER>
        <CHAPTER cnumber="32">
            <VERS vnumber="1"> Tu-in Reuben minamte leh Gad minamte in ganhing hon tampi nei uh hi; amaute in Jazer gam leh Gilead gam mu uh a, en in: a gam in gan gam ahi hi. </VERS>
            <VERS vnumber="2"> Tua ahih ciangin Gad minamte leh Reuben minamte pai-in Moses leh siampi Eleazar leh mihon makaite kiangah, </VERS>
            <VERS vnumber="3"> “Ataroth, Dibon, Jazer, Nimrah, Heshbon, Elealeh, Sebam, Nebo, leh Beon, </VERS>
            <VERS vnumber="4"> Topa in Israel mihonte’ mai-ah a suksiat gamte in gan gam hi a; na nasem kote in gam ka nei uh hi,” a ci uh hi. </VERS>
            <VERS vnumber="5"> “Note muhna ah maipha ka ngah uh leh, na nasemte in a neih dingin hih gam hong pia un; Jordan kantanin kote hong paipih kei un,” amaute in a ci uh hi.
            </VERS>
            <VERS vnumber="6"> Ahih hangin Moses in Gad minamte leh Reuben minamte tungah, “Note hih lai takah tu-tu in, na sanggamte uh gal sungah kuan ding ahi hiam? </VERS>
            <VERS vnumber="7"> Topa in amaute a piakna gamah a pai nading uhah Israel mite bang hangin lungkiasak ding na hi uh hiam? </VERS>
            <VERS vnumber="8"> Na pu na pate uh Kadesh-barnea panin gam vel dingin ka sawl lai-in zong tu-a mah a bang uh hi. </VERS>
            <VERS vnumber="9"> Bang hang hiam cih leh amaute Eshkol Kuamah paito-in tua gam a muh uh ciangin, Topa in amaute a piakna gamah a pai nading uhah Israel mite lung kiasak uh hi. </VERS>
            <VERS vnumber="10"> Tua ni-in Topa’ hehna so a, amah kiciamin, </VERS>
            <VERS vnumber="11"> ‘Amaute in kei hong zui taktak lo uh ahih manin Izipt gam pan a paikhia mite kum sawmnih panin a tungsiah peuhmah khat beek in Abraham, Isaak, leh Jakob tungah piak dinga ka ciamsa gam mu lo ding uh hi; </VERS>
            <VERS vnumber="12"> Kenaz mi Jefunneh’ tapa Kaleb leh Nun’ tapa Joshua in Topa zui taktak uh ahih manin a mu ding uh hi,’ a ci hi. </VERS>
            <VERS vnumber="13"> Israel mite tungah Topa’ hehna so a, Topa’ muhna ah siatna a gamta tua khang mi khempeuh a bei mateng kum sawmli sung gam lakah amaute vak kawikawi sak hi. </VERS>
            <VERS vnumber="14"> En un, Israel mite tungah Topa’ heh luatna a khangsak to lai dingin, khialhna’ tate, na pu na pate uh’ tangin hong khang na hi uh hiam! </VERS>
            <VERS vnumber="15"> Bang hang hiam cih leh amah zuihna panin note na pial uh leh amah in gam lakah amaute nusia kik ding hi; note pen hih mi khempeuh a susia na hi ding uh hi,” a ci hi.
            </VERS>
            <VERS vnumber="16"> Tua ciangin amaute ama kiang nai-ah hong pai-in, “Hih lai-ah ka tuute uh adingin tuu-khawkte bawlin, ka zi ka tate uh adingin khua ka sat ding uh a, </VERS>
            <VERS vnumber="17"> ahih hangin kote in hiam tawi-in amau’ munah Israel mite ka tun’pih mateng uh amau mai-ah a pai dingin ka kiging ding uh hi; tua kikal sungin hih gam sungah a teeng mite kiang pan kihut nadingin ka zi ka tate uh khuapi muanhuai sungah a na om ding uh kisam hi. </VERS>
            <VERS vnumber="18"> Israel mite in amau’ luah ding ciat a luah khit matengun ka inn uhah ka ciah kei ding uh hi. </VERS>
            <VERS vnumber="19"> Bang hang hiam cih leh Jordan gal khat leh tua ban siah-ah amaute tawh ka luah khawm kei ding uh hi; bang hang hiam cih leh Jordan hih lam gal nisuahna lam ko’ luah hong suak hi,” a ci hi. </VERS>
            <VERS vnumber="20"> Tua ahih ciangin Moses in amaute kiangah, “Note, tu-a bangin gamta-in, galdo dingin Topa mai-ah a pai dingin hiam la-in, </VERS>
            <VERS vnumber="21"> Topa in a mai panin a galte a hawlkhiat matengin hiam a tawi note khempeuh in ama mai-ah Jordan kantanin, </VERS>
            <VERS vnumber="22"> Topa mai-ah leitang a kilak matengin na om uh leh; note ciahkikin Topa leh Israel nasep ding uh panin na peng ding uh hi; hih leitang in Topa mai-ah note neihsa hi ding hi. </VERS>
            <VERS vnumber="23"> Ahih hangin note tua bangin na gamtat kei uh leh, en un, Topa’ tungah a khial khin na hi uh hi; na khialhna un note hong sulzuih ding thei tel ta un. </VERS>
            <VERS vnumber="24"> Na zi na tate uh adingin khuapite sat un la, na tuute uh adingin tuu-khawkte bawl un; na ciamsa bangun gamta un,” a ci hi. </VERS>
            <VERS vnumber="25"> Gad minamte leh Reuben minamte in Moses kiangah, “Ka topa’ thupiak bangin na nasemte ka gamta ding uh hi. </VERS>
            <VERS vnumber="26"> Ka tate uh, ka zite uh, ka tuuhonte uh leh ka ganhing khempeuhte uh Gilead gam khuapite ah na om ding uh hi; </VERS>
            <VERS vnumber="27"> ka topa in na thupiak bangin na nasemte, galdo ding a, hiam tawi khempeuh, galdo dingin Topa mai-ah galkah ding uh hi,” a ci uh hi.
            </VERS>
            <VERS vnumber="28"> Tua ahih ciangin Moses in amaute’ thu tawh kisai-in siampi Eleazar tung leh Nun’ tapa Joshua tung leh Israel minam beh lutang khempeuh tungah thu pia hi. </VERS>
            <VERS vnumber="29"> Moses in amaute tungah, “Gad minamte leh Reuben minamte ahi, Topa mai-ah galdo dingin hiam a tawi khempeuh in note tawh Jordan kantanin note mai-ah tua gam a kizawh leh, Gilead gam a neih dingun amaute tungah na pia ding uh hi; </VERS>
            <VERS vnumber="30"> ahih hangin hiam tawi-in note tawh hong galkah kei uh leh zong, amaute in Kanaan gam sungah note lakah ngah a nei veve ding uh hi,” a ci hi. </VERS>
            <VERS vnumber="31"> Gad minamte leh Reuben minamte in dawng uh a, “Na nasemte tungah Topa in a gensa bangin kote ka gamta ding uh hi. </VERS>
            <VERS vnumber="32"> Hiam tawi-in Topa mai-ah Kanaan gam sungah ka pai ding uh a, kote’ luah ahi ka neihsa uh Jordan gal khatah kote’ aa mahin na kip ding hi,” a ci uh hi.
            </VERS>
            <VERS vnumber="33"> Moses in Gad minamte leh Reuben minamte leh Josef tapa Manasseh minam a langte tungah, Amor kumpi Sihon’ gam leh Bashan kumpi ahi Og’ gam, a leitang leh a khuapite a gam sung tawh, a gam sunga leitang tunga om khuapi khempeuh pia hi. </VERS>
            <VERS vnumber="34"> Gad minamte in khuapi muanhuai Dibon, Ataroth, Aroer, </VERS>
            <VERS vnumber="35"> Atoroth-shofan, Jazer, Jogbehah, </VERS>
            <VERS vnumber="36"> Bethnimrah, Bethharan-te satin tuute adingin tuu-khawkte bawl uh hi. </VERS>
            <VERS vnumber="37"> Reuben minamte in Heshbon, Elealeh, Kiriathaim, </VERS>
            <VERS vnumber="38"> Nebo, leh Baalmeon (a minte khel ding), leh Sibmah khuapite sat uh hi; amau’ satsa khuapite a min thak phuak uh hi. </VERS>
            <VERS vnumber="39"> Manasseh tapa ahi Makhirte beh, Gilead ah pai-in va la uh a, tua sunga om Amor mite suankhia uh hi. </VERS>
            <VERS vnumber="40"> Moses in Manasseh tapa Makhir-te beh tungah Gilead pia-in, tua lai-ah amaute teeng uh hi. </VERS>
            <VERS vnumber="41"> Manasseh minam sung panin Jair pai-in amau’ khua neute va la a, tuate Havvothjair phuak hi. </VERS>
            <VERS vnumber="42"> Nobah pai-in Kenath leh a khua neute va la a, ama min tamin Nobah phuak hi.
            </VERS>
        </CHAPTER>
        <CHAPTER cnumber="33">
            <VERS vnumber="1"> Hihte in Moses leh Aaron’ makaihna tawh Izipt gam panin a honin a paikhiat lai-un Israel mite’ giahphualte ahi hi. </VERS>
            <VERS vnumber="2"> Moses in Topa’ thupiakna tawh phual khat khit phual khat amau’ kipatna munte gelh hi; hihte in amau’ kipatna mun tawh kizui-in a giahphualte ahi hi. </VERS>
            <VERS vnumber="3"> A kha masa, tua kha ni sawm leh ni nga ni-in Remeses panin amaute ding khia uh hi; Paisan ni khat a zing ciangin Izipt mite khempeuh’ muhna ah gualzawhna tawh Israel mite paikhia uh a, </VERS>
            <VERS vnumber="4"> Topa in amaute lakah a thah lup tacil khempeuh Izipt mite in a vui laitak uh ahi hi; amau’ pasiante tungah zong Topa in thukhenna bawl hi.
            </VERS>
            <VERS vnumber="5"> Tua ahih ciangin Remeses panin Israel mite ding khia uh a, Sukkoth ah giahphual sat uh hi. </VERS>
            <VERS vnumber="6"> Sukkoth panin amaute ding khia uh a, gam monga om Etham ah giahphual sat uh hi. </VERS>
            <VERS vnumber="7"> Etham panin amaute ding khia uh a, Baalzefon nisuahna lama om Pihahiroth lamah kihei kik uh hi; amaute in Migdol mai-ah giahphual sat uh hi. </VERS>
            <VERS vnumber="8"> Hahiroth mai panin amaute ding khia uh a, tuipi laizang kantanin gam lakah pai-in Etham gam lakah ni thum lam pai uh a, Marah ah giahphual sat uh hi. </VERS>
            <VERS vnumber="9"> Marah panin amaute ding khia uh a, Elim tung uh hi; Elim ah cik tuikhuk sawm-le-nih leh nisuh kung sawmsagih om a, amaute in tua lai-ah giahphual sat uh hi. </VERS>
            <VERS vnumber="10"> Elim panin amaute ding khia uh a, San tuipi gei-ah giahphual sat uh hi. </VERS>
            <VERS vnumber="11"> San tuipi panin amaute ding khia uh a, Sin gam lakah giahphual sat uh hi. </VERS>
            <VERS vnumber="12"> Sin gamlak panin amaute ding khia uh a, Dofkah ah giahphual sat uh hi. </VERS>
            <VERS vnumber="13"> Dofkah panin amaute ding khia uh a, Alush ah giahphual sat uh hi. </VERS>
            <VERS vnumber="14"> Alush panin amaute ding khia uh a, mite’ dawn ding tui a om lohna Refidim ah giahphual sat uh hi. </VERS>
            <VERS vnumber="15"> Refidim panin amaute ding khia uh a, Sinai gam lakah giahphual sat uh hi. </VERS>
            <VERS vnumber="16"> Sinai gamlak panin amaute ding khia uh a, Kibrothhattaavah ah giahphual sat uh hi. </VERS>
            <VERS vnumber="17"> Kibrothhattaavah panin amaute ding khia uh a, Hazeroth ah giahphual sat uh hi. </VERS>
            <VERS vnumber="18"> Hazeroth panin amaute ding khia uh a, Rithmah ah giahphual sat uh hi. </VERS>
            <VERS vnumber="19"> Rithmah panin amaute ding khia uh a, Rimmonperez ah giahphual sat uh hi. </VERS>
            <VERS vnumber="20"> Rimmonperez panin amaute ding khia uh a, Libnah ah giahphual sat uh hi. </VERS>
            <VERS vnumber="21"> Libnath panin amaute ding khia uh a, Rissah ah giahphual sat uh hi. </VERS>
            <VERS vnumber="22"> Rissah panin amaute ding khia uh a, Kehelathah ah giahphual sat uh hi. </VERS>
            <VERS vnumber="23"> Kehelathah panin amaute ding khia uh a, Shefer Mual ah giahphual sat uh hi. </VERS>
            <VERS vnumber="24"> Shefer Mual panin amaute ding khia uh a, Haradah ah giahphual sat uh hi. </VERS>
            <VERS vnumber="25"> Haradah panin amaute ding khia uh a, Makheloth ah giahphual sat uh hi. </VERS>
            <VERS vnumber="26"> Makheloth panin amaute ding khia uh a, Tahath ah giahphual sat uh hi. </VERS>
            <VERS vnumber="27"> Tahath panin amaute ding khia uh a, Terah ah giahphual sat uh hi. </VERS>
            <VERS vnumber="28"> Terah panin amaute ding khia uh a, Mithkah ah giahphual sat uh hi. </VERS>
            <VERS vnumber="29"> Mithkah panin amaute ding khia uh a, Heshmonah ah giahphual sat uh hi. </VERS>
            <VERS vnumber="30"> Heshmonah panin amaute ding khia uh a, Moseroth ah giahphual sat uh hi. </VERS>
            <VERS vnumber="31"> Moseroth panin amaute ding khia uh a, Ben-ejaakan ah giahphual sat uh hi. </VERS>
            <VERS vnumber="32"> Ben-ejaakan panin amaute ding khia uh a, Horhaggidgad ah giahphual sat uh hi. </VERS>
            <VERS vnumber="33"> Horhaggidgad panin amaute ding khia uh a, Jotbathah ah giahphual sat uh hi. </VERS>
            <VERS vnumber="34"> Jotbathah panin amaute ding khia uh a, Abronah ah giahphual sat uh hi. </VERS>
            <VERS vnumber="35"> Abronah panin amaute ding khia uh a, Ezion-geber ah giahphual sat uh hi. </VERS>
            <VERS vnumber="36"> Ezion-geber panin amaute ding khia uh a, (Kadesh ahi) Zin gam lakah giahphual sat uh hi. </VERS>
            <VERS vnumber="37"> Kadesh panin amaute ding khia uh a, Edom gam mong Hor Mual-ah giahphual sat uh hi.
            </VERS>
            <VERS vnumber="38"> Israel mite Izipt gam panin a paikhiat zawh uh a kum sawmli-na a kha ngana a ni masa ni-in Topa’ thupiakna tawh Hor Mual tungah siampi Aaron paito-in tua lai-ah a si hi. </VERS>
            <VERS vnumber="39"> Hor Mual-ah Aaron a sihin kum za leh kum sawmnih leh kumthum a pha hi.
            </VERS>
            <VERS vnumber="40"> Kanaan gam sung Negeb gamah a teeng Kanaan mi Arad kumpipa in Israel mite’ hong paina thu za hi.
            </VERS>
            <VERS vnumber="41"> Hor Mual panin amaute ding khia uh a, Zalmonah ah giahphual sat uh hi. </VERS>
            <VERS vnumber="42"> Zalmonah panin amaute ding khia uh a, Punon ah giahphual sat uh hi. </VERS>
            <VERS vnumber="43"> Ponun panin amaute ding khia uh a, Oboth ah giahphual sat uh hi. </VERS>
            <VERS vnumber="44"> Oboth panin amaute ding khia uh a, Moab gam sung ahi Iyeabarim ah giahphual sat uh hi. </VERS>
            <VERS vnumber="45"> Iyim panin amaute ding khia uh a, Dibongad ah giahphual sat uh hi. </VERS>
            <VERS vnumber="46"> Dibongad panin amaute ding khia uh a, Almondiblathaim ah giahphual sat uh hi. </VERS>
            <VERS vnumber="47"> Almondiblathaim panin amaute ding khia uh a, Nebo tun’ ma Abarim mualte-ah giahphual sat uh hi. </VERS>
            <VERS vnumber="48"> Abarim mualte panin amaute ding khia uh a, Jerikho nai Jordan kiang Moab leizangah giahphual sat uh hi; </VERS>
            <VERS vnumber="49"> Jordan kiang Bethjeshimoth panin Moab leizang sunga a om Abelshittim dongah amaute in giahphual sat uh hi.
            </VERS>
            <VERS vnumber="50"> Jerikho nai Jordan kiang Moab leizangah Topa in Moses kiangah, </VERS>
            <VERS vnumber="51"> “Israel mite tungah hih bangin gen in; Jerikho kantanin Kanaan gam na tun’ uh ciangin </VERS>
            <VERS vnumber="52"> note mai panin tua gama teeng mi khempeuh na hawlkhia ding uh a, amau’ suang milimte khempeuh susia-in, a kisung amau’ milimte khempeuh na susia ding uh a, mual tunga a biaknate khempeuh uh na sumang ding uh hi; </VERS>
            <VERS vnumber="53"> na neih dingun note tungah leitang hong pia khin ka hih manin note in leitang luahin tua tungah na teeng ding uh hi. </VERS>
            <VERS vnumber="54"> Note in na minam uh tawh kizui-in aisaanna tawh leitang na luah ding uh hi; minam tamte tungah luahna a tam na pia ding a, minam tawmte tungah luahna a tawm na pia ding hi; mi khatpeuh ading ai a phatna peuhpeuh ama’ aa hi ding hi; na pate uh nam tawh kizui-in na luah ding uh hi. </VERS>
            <VERS vnumber="55"> Ahih hangin note’ mai panin tua gam sunga teeng mite na hawlkhiat kei uh leh, na om sak laite uh note tungah na mittang uhah hong do, na pang uhah a hong sun lingte hong hi ding uh a, na ten’na gam uhah note hong gimsak ding uh hi. </VERS>
            <VERS vnumber="56"> Amaute tunga hih dinga ka ngaihsut bangin note tungah kong hih ding hi, ci-in gen in,” a ci hi.
            </VERS>
        </CHAPTER>
        <CHAPTER cnumber="34">
            <VERS vnumber="1"> Topa in Moses kiangah, </VERS>
            <VERS vnumber="2"> “Israel mite thu pia in la, amaute tungah, Kanaan gamah na lut uh ciangin (hih in note’ luah dingin note hong kipia ding, Kanaan leitang a vekpi-in), </VERS>
            <VERS vnumber="3"> na leitaw lam pang uh in Zin gamlak panin Edom pang teng hi ding a, leitaw lam na gamgi uh nisuahna lamah Ci Tuipi mong pan kipan ding hi; </VERS>
            <VERS vnumber="4"> na gamgi uh Akrabbin mual leitaw lamah kawi-in Zin dong banin, Kadeshbarnea leitaw lamah pai ding hi; tua ciangin Hazaraddar lamah pai suakin Azmon dongah pai ding hi; </VERS>
            <VERS vnumber="5"> gamgi in Azmon panin Izipt Lui lamah kawi-in Tuipi ah tawp ding hi.
            </VERS>
            <VERS vnumber="6"> “Nitumna gamgi dingin Tuipi Lian leh a gei dung teng na nei ding uh hi; hih in nitumna lam na gamgi uh hi ding hi.
            </VERS>
            <VERS vnumber="7"> “Hih in leilu lam na gamgi uh hi ding hi: Tuipi Lian panin Hor Mual dongah lam na ciamteh ding uh hi; </VERS>
            <VERS vnumber="8"> Hor Mual panin Hamath tumna ciang dong na ciamteh ding uh a, gamgi in Zeadad dong ban ding hi; </VERS>
            <VERS vnumber="9"> tua ciangin Zifron dongah gamgi kikhung ding a, a mong in Hazarenan ah tawp ding hi; hih in leilu lam na gamgi uh hi ding hi.
            </VERS>
            <VERS vnumber="10"> “Nisuahna lam na gamgi uh Hazarenan panin Shefam dong na ciamteh ding uh hi; </VERS>
            <VERS vnumber="11"> gamgi in Shefam panin Ain nisuahna lam Riblah dongah paisuk ding hi; gamgi paisuk lai-in nisuahna lamah Khinnereth tuipi liangko dong ban ding hi; </VERS>
            <VERS vnumber="12"> Jordan dongah gamgi paisuk ding a, a mong in Ci Tuipi ah tawp ding hi. Hih in a kimkot-a gamgi a nei na leitang uh hi ding hi, ci-in gen in,” a ci hi.
            </VERS>
            <VERS vnumber="13"> Moses in Israel mite thu pia-in, “Hih in minam kua leh minam langte tungah piak dingin Topa in a thupiak aisaana tawh na luah ding uh leitang ahi hi; </VERS>
            <VERS vnumber="14"> bang hang hiam cih leh Reuben minamte a behbeh leh Gad minamte a behbehin amau’ luahna ngah khin zo uh a, Manasseh minam a langte in zong ngah khin zo hi; </VERS>
            <VERS vnumber="15"> minam nihte leh minam langte in nisuahna lam Jerikho nai Jordan gal khatah amau’ luahna ngah khin zo uh hi,” a ci hi.
            </VERS>
            <VERS vnumber="16"> Topa in Moses kiangah, </VERS>
            <VERS vnumber="17"> “Hihte in luah dingin note’ tungah gam a hawm ding mite’ min ahi hi; siampi Eleazar leh Nun’ tapa Joshua ahi uh hi. </VERS>
            <VERS vnumber="18"> Luah dingin gam a hawm dingin minam simah makai khat na la ding hi. </VERS>
            <VERS vnumber="19"> Hihte in tua mite’ min ahi hi; Judah minam sung panin Jefunneh’ tapa Kaleb ahi hi. </VERS>
            <VERS vnumber="20"> Simeon minam panin Ammihud’ tapa Shemuel ahi hi. </VERS>
            <VERS vnumber="21"> Benjamin minam panin Khislon’ tapa Elidad ahi hi. </VERS>
            <VERS vnumber="22"> Dan minam sung panin makai khat, Jogli’ tapa Bukki ahi hi. </VERS>
            <VERS vnumber="23"> Josef tapate sung pan: Manasseh minam sung panin makai khat, Efod’ tapa Hanniel ahi hi. </VERS>
            <VERS vnumber="24"> Efraim minam sung panin makai khat, Shiftan’ tapa Kemuel ahi hi. </VERS>
            <VERS vnumber="25"> Zebulun minam sung panin makai khat, Parnak’ tapa Elizafan ahi hi. </VERS>
            <VERS vnumber="26"> Issakhar minam sung panin makai khat, Azzan’ tapa Paltiel ahi hi. </VERS>
            <VERS vnumber="27"> Asher minam sung panin makai khat, Shelom’ tapa Ahihud ahi hi. </VERS>
            <VERS vnumber="28"> Naftali minam sung panin makai khat, Ammihud’ tapa Pedahel ahi hi. </VERS>
            <VERS vnumber="29"> Hihte in Kanaan gamah Israel mite adingin gamh a hawm dingin Topa in a thupiak mite ahi hi,” a ci hi.
            </VERS>
        </CHAPTER>
        <CHAPTER cnumber="35">
            <VERS vnumber="1"> Jerikho nai Jordan kiang Moab leizangah Topa in Moses kiangah, </VERS>
            <VERS vnumber="2"> “Amaute in amau’ neih a luah uh sung panin ten’ nadingin Levi mite tungah khuapi a piak nadingun Israel mite thu pia in: khuapi kiim-a lonona gamte Levi mite tungah na pia ding hi. </VERS>
            <VERS vnumber="3"> Khuapite in amau’ ten’ nading hi ding a, a lonona gamte in amau bawngte leh a inn ganhingte leh a ganhing khempeuh’ ading ahi hi. </VERS>
            <VERS vnumber="4"> Levi mite tungah na piak ding uh khuapi lonona gamte in khuapi kulh panin a kimkot tong tul ciang bang ding hi. </VERS>
            <VERS vnumber="5"> Khuapi pualam na teh ding a, nisuahna lam pang tong tulnih, leitaw lam pang tong tulnih, nitumna lam pang tong tulnih, leilu lam pang tong tulnih hi ding a, a laizangah khuapi om ding hi; hih in amau’ khuapite’ lonona taang gam dingin a neih ding uh ahi hi.
            </VERS>
            <VERS vnumber="6"> Levi mite tungah na piak uh khuapite in bukna khuapi gukte hi ding a, mi thatte tua lai-ah na taisak ding uh a, tuate banah khuapi sawmli leh nih na pia ding uh hi. </VERS>
            <VERS vnumber="7"> Levi mite tungah na piak uh khuapi khempeuh in sawmli leh giat hi-in, a lonona gamte tawh hi ding hi. </VERS>
            <VERS vnumber="8"> Israel mite’ neihsa sung panin na piak ding khuapite in, minam tamte tung panin tam la-in, minam tawmte tung panin tawm na la ding hi; amau’ luah gamh tawh a kizui-in Levi mite tungah a khuapite uh pia ciat ding uh hi,” a ci hi.
            </VERS>
            <VERS vnumber="9"> Topa in Moses kiangah, </VERS>
            <VERS vnumber="10"> “Israel mite tungah hih bangin gen in: Jordan kantanin Kanaan gamah na tun uh ciangin, </VERS>
            <VERS vnumber="11"> sawm lopi-in mi khatpeuh a that kha mi thatte a va tai theih nadingin note adingin bukna khuapi dingin khuapite na teel ding uh hi. </VERS>
            <VERS vnumber="12"> Thu kikhen dingin mi honpi mai-ah a din’ ma-in mi thatte a sih loh nadingin khuapite in phulapa’ kiang panin note’ adingin bukna hi ding hi. </VERS>
            <VERS vnumber="13"> Na piak uh khuapite in note’ bukna khuapi gukte hi ding hi. </VERS>
            <VERS vnumber="14"> Bukna khuapi dingin Jordan gal khatah khuapi thum, Kanaan gamah khuapi thum na pia ding uh hi. </VERS>
            <VERS vnumber="15"> Sawm lopi-in mi khatpeuh a that khate a tai theih nadingin hih khuapi gukte in Israel mite leh khual mite leh note lakah a peemte’ adingin bukna hi ding hi.
            </VERS>
            <VERS vnumber="16"> “Ahih hangin amah in na-a kizang sik khat tawh amah satin amah a sih leh, amah in mi that ahi hi; a mi thatpa kithat ding hi. </VERS>
            <VERS vnumber="17"> Amah in, mi a sih theih nading mah ahi a khut sunga om suang khat tawh a suk a, a sih leh, amah mi that ahi hi; a mi thatpa kithat ding hi. </VERS>
            <VERS vnumber="18"> Tua ahih kei leh, amah in, mi a sih theih nading ahi a khut sunga om sing a kibawl hiam khat tawh amah a sat a, a sih leh, amah mi that ahi hi; a mi thatpa kithat ding hi. </VERS>
            <VERS vnumber="19"> A kinaipih pen khat in a phu la-in mi thatpa that ding hi; amah a tuah ciangin that ding hi. </VERS>
            <VERS vnumber="20"> Amah in muhdahna tawh sunin, ahih kei leh bukin a khawh a, a sih leh, </VERS>
            <VERS vnumber="21"> tua ahih kei leh galbawlna tawh a khut-in tumin a sih leh, tua a tumpa kithat ding hi; amah mi that ahi hi; a phulapa in a tuah ciangin tua mi thatpa that ding hi.
            </VERS>
            <VERS vnumber="22"> “Ahih hangin gal bawl lopi-in thakhatin amah sunin, ahih kei leh buk lopi-in na khatpeuh tawh amah khawh-in, </VERS>
            <VERS vnumber="23"> ahih kei leh, amah pen ama gal hilo, ama siatna ding a zong hilo napi-in, mi a sih theih nading suang khat zangin, a muh lopi-in amah in deng kha a, a sih leh, </VERS>
            <VERS vnumber="24"> mi thatpa leh a phulapa kikalah hih ngeina kipte tawh kizui-in mihonpi in khen ding hi; </VERS>
            <VERS vnumber="25"> a phulapa’ khut sung panin mihonpi in mi thatpa honkhia-in, mihonpi in amah a va taina, bukna khuapi ah amah puakkik ding a, sathau siangtho a kinilh siampi lianpa a sih matengin tua sungah a teeng ding hi. </VERS>
            <VERS vnumber="26"> Ahih hangin hun khatpeuh peuhah amah a taina bukna khuapi gamgi kheng in a pai a, </VERS>
            <VERS vnumber="27"> a phulapa in ama bukna khuapi daihual pua lamah amah mu-in, a phulapa in mi thatpa a thah leh, tua a thatpa mawh lo ding hi. </VERS>
            <VERS vnumber="28"> Bang hang hiam cih leh siampi lianpa a sih matengin tua mipa a bukna khuapi sungah a om ding ahi hi; ahih hangin siampi lianpa a sih khit ciangin mi thatpa a neihsa leitangah ciahkik thei ding hi.
            </VERS>
            <VERS vnumber="29"> “Hihte in na ten’na khempeuh uhah na khang tawntungun thukham leh ngeina hi ding hi. </VERS>
            <VERS vnumber="30"> Khatpeuh in mi khat a thah leh, tecite’ genna siksanin mi thatpa kithat ding hi; ahih hangin teci khat bek’ teci pan’na siksanin kuamah kithat lo ding hi. </VERS>
            <VERS vnumber="31"> Tua tham loin, sihna thuak dingin a mawh mipa’ nuntakna tatna sum na sang kei ding uh hi; amah kithat ding hi. </VERS>
            <VERS vnumber="32"> Siampi lianpa a sih ma-in bukna khuapi ah a taisa mipa a gamah a ciahkik theih nadingin ama nuntakna tat nading sum na sang kei ding uh hi. </VERS>
            <VERS vnumber="33"> Na ten’na leitang uh na ninsak kei ding uh hi; bang hang hiam cih leh mi thahna in leitang ninsak a, a that mipa a kithah kei buang leh, tua mi kithahna leitang sian’sak nading thu dang om thei lo hi. </VERS>
            <VERS vnumber="34"> A laizangah keimah ka ten’na, note ten’na leitang na ninsak kei ding uh hi; bang hang hiam cih leh Topa keimah in Israel mite laizangah ka teeng hi, ci-in gen in,” a ci hi.
            </VERS>
        </CHAPTER>
        <CHAPTER cnumber="36">
            <VERS vnumber="1"> Josef tapate beh Manasseh, Manasseh’ tapa Makhir, Makhir’ tapa Gilead ahi Gilead’ tapate beh lutangte in hong naih-in Moses leh Israel mi beh lutang ahi makaite’ mai-ah thu gen uh a, </VERS>
            <VERS vnumber="2"> amaute in, “Israel mite tungah aisaanna tawh luah dingin leitang piak ding Topa in ka topa thu hong pia hi; ka sanggam uh Zelofehad’ luahnate a tanute tungah piak dingin Topa in ka topa thu hong pia hi. </VERS>
            <VERS vnumber="3"> Ahih hangin Israel sungah minam dangte’ tapate khatpeuh peuh tawh amaute kiteng leh a pate uh’ luahna panin amau aa teng kilakhia-in a manawh minamte tungah tua luahna kipia beh ding hi; tua ahih ciangin ko’ ngahsa luahna panin a kikhen khia ding ahi hi. </VERS>
            <VERS vnumber="4"> Israel mite’ jubili hong tun ciangin, amau’ aate pen a manawh minamte’ tungah kapia beh ding hi; ka pa uh namte’ luahna panin amau’ aa kikhenkhia ding hi,” a ci hi.
            </VERS>
            <VERS vnumber="5"> Moses in Topa genna tawh kizui-in Israel mite thu pia a, “Josef suan minamte’ genna man hi. </VERS>
            <VERS vnumber="6"> Hih in Zelofehad’ tanute tawh kisai-in Topa thupiak ahi hi; Amaute in hoih a sak pente uh tawh kiteng hen; ahih hangin amau’ behte bek ten’pih thei ding uh hi. </VERS>
            <VERS vnumber="7"> Israel mite’ gamhte minam khat pan namdang khatah paikhia lo ding hi; bang hang hiam cih leh Israel mi khempeuh a minam ciat uh tawh kip ding uh hi. </VERS>
            <VERS vnumber="8"> Israel mite khempeuh in a pate’ uh gamh a luah theih nadingun, Israel mite’ sung panin minam khat peuhpeuh ah gamh a nei tanu khempeuh in a pate’ nam sung khatpeuh peuh’ zi hi ding hi. </VERS>
            <VERS vnumber="9"> Tua ahih ciangin minam khat pan a dangah gamh paikhia lo ding hi; bang hang hiam cih leh Israel mite sung panin minam khempeuh amau’ gamh ciat tawh kip ding uh hi,’ ci hi,” ci-in a gen hi.
            </VERS>
            <VERS vnumber="10"> Topa in Moses a thupiak bangin Zelofehad’ tanute gamta uh hi; </VERS>
            <VERS vnumber="11"> Bang hang hiam cih leh Zelofehad’ tanu Mahlah, Tirzah, Hoglah, Milkah leh Noahte, a pate uh sanggamte’ tapate tawh kiteng uh hi. </VERS>
            <VERS vnumber="12"> Josef’ ta Manasseh’ tapate innkuan sungah amaute in pasal nei uh a, a pate nam innkuan sungah amau’ gamh luahte kip hi.
            </VERS>
            <VERS vnumber="13"> Hihte in Jerikho nai Jordan kiang Moab leizangah Israel mite tungah Moses tung tawnin Topa in a piak thupiaknate leh ngeina kipte ahi hi.
            </VERS>
        </CHAPTER>
    </BIBLEBOOK>
    <BIBLEBOOK bnumber="40" bname="Mattiu" bsname="Mat">
        <CHAPTER cnumber="1">
            <VERS vnumber="1">Abraham’ suan, David’ suan, Zeisu Khazih’ khang ciamtehna lai inah: </VERS>
            <VERS vnumber="2"> Abraham’ tapa Isaak, Isaak’ tapa Jakob, Jakob’ tapa Judah, leh a unaute teng hi. </VERS>
            <VERS vnumber="3"> Judah in a zi Tamar tawh a neih a tapa Perez leh Zerah, Perez’ tapa Hezron, Hezron’ tapa Aram, </VERS>
            <VERS vnumber="4"> Aram’ tapa Amminadab, Amminadab’ tapa Nashon, Nashon’ tapa Salmon, </VERS>
            <VERS vnumber="5"> Salmon in a zi Rahab tawh a neih a tapa Boaz, Boaz in a zi Ruth tawh a neih a tapa Obed, Obed’ tapa Jessi, </VERS>
            <VERS vnumber="6"> Jessi’ tapa David kumpipa hi. David in Uriah’ zi ahi ngei tawh a neih a tapa Solomon, </VERS>
            <VERS vnumber="7"> Solomon’ tapa Rehoboam, Rehoboam’ tapa Abijah, Abijah’ tapa Asa, </VERS>
            <VERS vnumber="8"> Asa’ tapa Jehoshafat, Jehoshafat’ tapa Joram, Joram’ tapa Uzziah, </VERS>
            <VERS vnumber="9"> Uzziah’ tapa Jotham, Jotham’ tapa Ahaz, Ahaz’ tapa Hezekiah, </VERS>
            <VERS vnumber="10"> Hezekiah’ tapa Manasseh, Manasseh’ tapa Amon, Amon’ tapa Josiah, </VERS>
            <VERS vnumber="11"> Josiah in Babilon khuapi-ah a paipih lai takin a neih a tapa Jekhoniah leh a unau teng hi. </VERS>
            <VERS vnumber="12"> Babilon khuapi-ah a paipih khit ciangin Jekhoniah’ tapa Shealtiel, Shealtiel’ tapa Zerubbabel, </VERS>
            <VERS vnumber="13"> Zerubbabel’ tapa Abiud, Abiud’ tapa Eliakim, </VERS>
            <VERS vnumber="14"> Eliakim’ tapa Azor, Azor’ tapa Zadok, Zadok’ tapa Akhim, Akhim’ tapa Eliud, </VERS>
            <VERS vnumber="15"> Eliud’ tapa Eleazar, Eleazar tapa Matthan, Matthan’ tapa Jakob, </VERS>
            <VERS vnumber="16"> Jakob’ tapa Josef, Mari’ pasal ahi hi. Tua Mari in Khazih kici Zeisu’ nu ahi hi.</VERS>
            <VERS vnumber="17"> Tua hi a, a khang kigawmin Abraham pan David dongin khang sawm leh khang li, David pan Babilon khuapi-ah a paipih dongin khang sawm leh khang li, Babilon khuapi-ah a paipih pan Khazih dongin khang sawm leh khang li hi.</VERS>
            <VERS vnumber="18"> Zeisu Khazih’ suahna thu in hih bang ahi hi. A nu Mari in Josef tawh kingai a, a kiten’ ma-in Kha Siangtho in a gaisak hi. </VERS>
            <VERS vnumber="19"> A lawmpa Josef in mi lungsim pha ahih maninah Mari mindaisak nuam loin, maksim ding a lungngai hi. </VERS>
            <VERS vnumber="20"> Tua banga a lungngaih lai takin a mang sungah Pasian’ vantungmi khat kilang a, “David’ suan Josef aw, na lawmnu Mari na ten’pih dingin lunghimawh kei in. Ama gaina in Kha Siangtho in a gaisak hi. </VERS>
            <VERS vnumber="21"> Amah in tapa a nei ding hi. Tua tapa in ama mipawlte’ mawhnate sung pan a gumkhia ding ahih ciangin a min Zeisu na phuak ding hi,” ci-in a hilh hi. </VERS>
            <VERS vnumber="22"> Tua thu khempeuh in Topa in a kamsangte tungah a genkholh bangin a tun’ nading ahi hi. Tua thu genna in:</VERS>
            <VERS vnumber="23"> “En un, nungak khat gai ding a, Tapa a nei ding hi. Tua a tapa a min Emmanuel kici ding hi,” a ci hi. Emmanuel a khiatna in ‘Eite tawh Pasian hong omkhawm hi’ a cihnopna hi. </VERS>
            <VERS vnumber="24"> Josef in a ihmutna pan a khan’lawh ciangin Pasian’ vantungmi in a thu hilh bangin mangin a lawmnu a ten’pih hi. </VERS>
            <VERS vnumber="25"> Ahih hangin a ta a suah matengin a luppih kei hi. Tua a tapa a min Zeisu a phuak hi.</VERS>
        </CHAPTER>
        <CHAPTER cnumber="2">
            <VERS vnumber="1">Judah gam Herod Kumpipa a man’ lai takin, Bethlehem khua-ah Zeisu a suah khit ciangin mipilte in ni suahna gam lam panin Jerusalem khuapi-ah tung uh a, tu lai taka suak Judah kumpipa koi lai takah om hiam? </VERS>
            <VERS vnumber="2"> Ni suahna gam lam pan ama aksi ka mu zo uh hi. A bia dinginah ka hong pai uh hi,” ci-in a dong uh hi. </VERS>
            <VERS vnumber="3"> Herod kumpipa in tua thu a zak ciangin Jerusalem khuami khempeuh tawh a lunghimawh uh hi. </VERS>
            <VERS vnumber="4"> Pasian siampi leh laithei upa teng khawm a, “Khazih in koi lai-ah suak ding ahi hiam?” ci-in a dong hi. </VERS>
            <VERS vnumber="5"> Amaute in, “Pasian’ kamsangpa khat in:</VERS>
            <VERS vnumber="6"> ‘Judah gam Bethlehem khua aw, Judah gam khuapi lakah nang, khua neu, khua gina lo na hi kei hi. Bang hang hiam na cih leh, keima mipawl Israel mite cing dingin, Nangma sungah mangpa khat a piang ding hi, ci-in Lai Siangtho sungah a kigelh mah bangin Judah gam Bethlehem khua-ah Khazih a suak ding hi,” ci-in kumpipa kiangah a gen uh hi. </VERS>
            <VERS vnumber="7"> Herod in mipilte sam sim a, aksi kilat hun pha takpi-in dong a, </VERS>
            <VERS vnumber="8"> a theih khit ciangin, “Note pai un la, tua naupang va hah zon’ un. Na muh uh leh, kei kiangah hong gen kik in. Kei zong pai-in tua naupang ka va bia ding hi,” ci-in vaikhak a, Bethlehem khua-ah a paisak hi. </VERS>
            <VERS vnumber="9"> Tuate in kumpipa’ thu a zak khit uh ciangin paikhia uh a, ni suahna gam lam pan a kimusa aksi in amau mai-ah pai a, naupang’ omna tung a tun’ ciangin a khawl hi. </VERS>
            <VERS vnumber="10"> Mipilte in tua aksi a muh uh ciangin nuam mahmah uh a, </VERS>
            <VERS vnumber="11"> inn sungah a lut uh leh, naupang leh a nu Mari a muh uh ciangin a bia uh hi. Amau van a suah khit uh ciangin kham leh paknamtui leh mirrah a pia uh hi. </VERS>
            <VERS vnumber="12"> Tua nung ciangin Herod kumpipa kiangah a pai nawn loh nadingun a mang sung uhah thu kipiakna bangin, amaute khua-ah ciah dingin lampi dang a tawn uh hi.</VERS>
            <VERS vnumber="13"> Tua mite a pai khit uh ciangin Pasian’ vantungmi khat in Josef’ mang sungah kilang a, “Tho in, naupangno leh a nu sam in la, Izipt gamah taipih in. Ka hong hilh kik matengin tua gamah va om in. Herod kumpipa in naupang that nuamin a zong ding hi,” a ci hi. </VERS>
            <VERS vnumber="14"> Tua ciangin Josef tho a, naupang leh a nu zankimpi-in samkhia a, Izipt gamah a taipih hi. </VERS>
            <VERS vnumber="15"> Herod kumpipa a sih matengin tua gamah a va om hi. Tua bang va omna in Pasian in a kamsangpa tungah, “Ka tapa Izipt gam panin ka sam zo hi,” ci-a a genkholhsa thu a tun’ nading hi.</VERS>
            <VERS vnumber="16"> Herod kumpipa in mi pilte’ khemna a theih ciangin a thangpai mahmah a, mite sawl a, mipilte kiangah a tel taka a dot hun tawh kizui-in Bethlehem khua-a kipan khua kimah a om kum nih nuaisiah pasalno khempeuh a thatsak hi. </VERS>
            <VERS vnumber="17"> Pasian’ kamsangpa Jeremiah in a gensa bangin tua lai takin a tung hi. </VERS>
            <VERS vnumber="18"> A genna in:“Ramah gamah nakpi kahna kiza hi. Rachel in ama tate ading a kap hi. A tate om lo ahih ciangin kinem zo lo hi,” a ci hi.</VERS>
            <VERS vnumber="19"> Herod kumpipa a sih khit ciangin Izipt gamah Josef’ mang sungah Pasian’ vantungmi khat kilang kik a, </VERS>
            <VERS vnumber="20"> “Tho in la, naupang leh a nu sam in la, Israel gamah na ciahpih in. Naupang that nuama a zongte in a si zo uh hi,” a ci hi. </VERS>
            <VERS vnumber="21"> Tua ciangin amah tho a, naupang leh a nu sam a, Israel gamah a tung kik hi. </VERS>
            <VERS vnumber="22"> Herod’ za a tapa Arkhelaus in luah a, Judah gamah a man’ thu a zak ciangin tua gamah tung ngam lo a, a mang sungah a kihilh ciangin </VERS>
            <VERS vnumber="23"> Galile gamah pai a, “Khazih in Nazereth mi kici ding hi,” ci-a Pasian’ kamsangte’ gen bangin a tun’ nadingin Nazareth kici khua khatah tungin a teeng hi.
            </VERS>
        </CHAPTER>
        <CHAPTER cnumber="3">
            <VERS vnumber="1">Tua lai takin Baptaiz-pa Johan hong kilang a, “Vantung Gam a hong nai zo hi. </VERS>
            <VERS vnumber="2"> Tua ahih ciangin na mawhna uh kisik kik ta un,” ci-in Judah gam, gampa lakah a hilh hi. </VERS>
            <VERS vnumber="3"> Pasian in kamsangpa Isaiah tungah a hilh ngei bangin: “Gampa lakah a kikopa’ aw in, ‘Topa paina lam na sial un, Ama lampi na tangsak un,’ a ci hi,” a cihna in tua mipa a cihnopna hi. </VERS>
            <VERS vnumber="4"> Johan in kalaoh mul kigan puan silh a, savun kawnggakin a kawng a gak hi. Kauphe leh gampa lak khuaizu in a kivak hi. </VERS>
            <VERS vnumber="5"> Tua lai takin Jerusalem khuapi, Judah gam, Jordan gun gei-ah a om mi khempeuhte Johan kiangah va pai uh a, </VERS>
            <VERS vnumber="6"> amau mawhna khialhna pulakin Jordan gun sungah ama khut tungah kibaptaiz uh hi. </VERS>
            <VERS vnumber="7"> Farisai-te leh Saddusi-te a kibaptaiz dinga hong pai Johan in a muh ciangin, “No mualtan’ suante aw, a hong tung ding hehna pan na taikhiat nadingun kua in hong hilhkhol hiam? </VERS>
            <VERS vnumber="8"> Mawhna kisik kikna tawh kilawm gah na gah un. </VERS>
            <VERS vnumber="9"> ‘Abraham ka pa uh,’ ci-in na lungsim sung uhah lungngai kei un. Ke’n kong cih-inah, Pasian in hih suangte zong Abraham’ tate a suaksak thei hi. </VERS>
            <VERS vnumber="10"> Tu-in zong sing phungah hei a om hi. A gah hoihte a gah lo kung khempeuh phuk paii-in mei sungah kikhul ding hi. </VERS>
            <VERS vnumber="11"> Keimah in na mawhna na kisikkikna uh hangin tui sungah ka hong baptaiz hi. Ahih hangin ka nungah hong paipa in kei sangin a lianzaw hi. Ama khedap tawi ding nangawn ka kilawm kei hi. Amah in Kha Siangtho leh mei sungah note hong baptaiz ding hi. </VERS>
            <VERS vnumber="12"> A khut in lawhpi tawi a, ama buhphual zap siang ding a, a tak teng a sal sungah a koih ding hi. A site ahih leh, mit ngei lo mei in a hal ding hi,” ci-in Johan in a gen hi.</VERS>
            <VERS vnumber="13"> Tua lai takin Zeisu kibaptaiz dingin Galile gam panin Jordan gun gei Johan kiangah va pai hi. </VERS>
            <VERS vnumber="14"> Johan in, “Nangmah in kei nong baptaiz ding kilawm zaw napi-in kei kiangah hong pai na hi hiam?” ci-in a nial hi. </VERS>
            <VERS vnumber="15"> Zeisu in, “A dik thu khempeuh i zuih ding a kilawm ahih ciangin tu-in thu hong mang in,” a ci hi. Tua ciangin Johan in a mang hi. </VERS>
            <VERS vnumber="16"> Zeisu a kibaptaiz khit tui sung pan a thawhtoh lai takin van kihong a, Pasian’ Kha Siangtho vakhu bangin hong kum sukin, ama tungah a khawl a mu hi. </VERS>
            <VERS vnumber="17"> “Hih pa in ka lung hong damsak ka it ka Tapa ahi hi,” ci-in vantung panin aw khat a ging hi.</VERS>
        </CHAPTER>
        <CHAPTER cnumber="4">
            <VERS vnumber="1">Tua ciangin dawimangpa’ kheemna thuak nadingin Kha Siangtho in, Zeisu gampa lakah a sawl hi. </VERS>
            <VERS vnumber="2"> Zeisu in ni sawmli leh zan sawmli an a tan’ khit ciangin a gilkial hi. </VERS>
            <VERS vnumber="3"> Tua lai takin a kheem dingpa in va nai a, “Nang in Pasian’ Tapa na hih takpi leh, hih suangte khomun suaksak in,” a ci hi. </VERS>
            <VERS vnumber="4"> Zeisu in, “Mi in khomun bek tawh nungta lo hi, Pasian’ kam sung pan hong pusuak thu khempeuh tawh a nungta hi,’ ci-in Lai Siangtho sungah kigelh hi,” a ci kik hi. </VERS>
            <VERS vnumber="5"> Tua khit ciangin dawimangpa in, Zeisu khua siangtho sungah paipihin, biakna innpi khum zangah a koih khit ciangin, </VERS>
            <VERS vnumber="6"> “Nang in Pasian’ Tapa na hih takpi leh, na pumpi kikiasuksak in. Bang hang hiam cih leh: “Amah in ama vantungmite, nang ading thu a pia ding hi,” leh, ‘Na khe in suang tawh a kisuk khak loh nadingin, amau in a khut un, nang hong dom ding uh hi; ci-in Lai Siangtho sungah kigelh hi,” dawimangpa in a ci hi. </VERS>
            <VERS vnumber="7"> Zeisu in, “Na Topa Pasian na ze-et kei in ci-in Lai Siangtho sungah kigelh hi,” a ci hi. </VERS>
            <VERS vnumber="8"> Dawimangpa in mual sangpi dawnah Zeisu paipihto a, leitungah a om gam khempeuh leh gam sungah a om, </VERS>
            <VERS vnumber="9"> minthan’na a lah khit ciangin, “Nangmah in bokin hong bia leteh, kong lah peuhpeuh ka hong pia ding hi,” a cih ciangin </VERS>
            <VERS vnumber="10"> Zeisu in “Satan aw, kihemkhia in. Na Topa Pasian na bia ding hi; ama na bek na sem ding hi,’ ci-in Lai Siangtho sungah kigelh hi,” a ci hi. </VERS>
            <VERS vnumber="11"> Tua khit ciangin, dawimangpa in Topa kiang pan paikhia a, vantungmite hong pai-in an a vaak uh hi.</VERS>
            <VERS vnumber="12"> Johan’ kimatna thu Zeisu in a zak ciangin, Galile gamah pai a, </VERS>
            <VERS vnumber="13"> Nazareth khua khengin Zebulun gam leh Naftali gam kikalah, tuili tawh kinai Kapernaum khua-ah tungin a teeng hi. </VERS>
            <VERS vnumber="14"> Tua a va omna in Pasian’ kamsangpa Isaiah in a gen bang a tun’ nading hi. A genna thu in:</VERS>
            <VERS vnumber="15"> “Zebulun gam leh Naftali gam ahi, Jordan gun galah tuipi lian lam, Gentailte omna Galile gamah, </VERS>
            <VERS vnumber="16"> Khuamial sungah a om mite in, Khuavakna a mu uh hi; Sihna liim gam sungah a tute tungah, Khuavak a taang zo hi,” a ci hi.</VERS>
            <VERS vnumber="17"> Tua nung ciangin Zeisu in, “Na mawhna uh kisikkik ta un. Bang hang hiam na cih uh leh, Vantung Gam a hong nai zo hi,” ci-in thuhilh a kipan hi.</VERS>
            <VERS vnumber="18"> Galile tuili gei lamah a pai lai-in, Piter kici Simon leh Andru te unau, ngabengte ahih uh ciangin tui sungah ngen paai-a om uh a mu hi. </VERS>
            <VERS vnumber="19"> Zeisu in, “Ka nung hong zui un. Mi mante kong suaksak ding hi,” a cih ciangin, </VERS>
            <VERS vnumber="20"> amaute in thakhatin a ngen uh nusia-in Zeisu nung a zui uh hi. </VERS>
            <VERS vnumber="21"> Tua mun a khen ciangin, unau dang nih, Zebedi’ ta Jakob leh Johan-te, a pa tawh gunkuang sungah ngen khui-a a om a muh ciangin a sam hi. </VERS>
            <VERS vnumber="22"> Amau in thakhatin a pa leh a gunkuang uh nusia-in Zeisu nung a zui pah uh hi.</VERS>
            <VERS vnumber="23"> Zeisu in amaute kikhopna inn sungah Vantung Gam’ Lungdamna Thu hilh a, cinate damsakin Galile gam sung tengah a vak kawikawi hi. </VERS>
            <VERS vnumber="24"> A thu khempeuh in Siria gam teng zeel a, dawi lut, sibup, khut leh khe si akipan, cinatna pawl khempeuh a veite ama kiangah hong paipih uh a, cinatna khempeuh a damsak hi. </VERS>
            <VERS vnumber="25"> Galile gam, Dekapolis gam, Jerusalem khuapi akipan, Judah gam, Jordan gungal khat pan mi tampi hong pai uh a, a nung a zui uh hi.</VERS>
        </CHAPTER>
        <CHAPTER cnumber="5">
            <VERS vnumber="1">Tua mihonpi a muh ciangin, Topa in mual tungah kahto a, tu-a a om lai takin, a nungzuite in ama kiangah va nai uh hi. </VERS>
            <VERS vnumber="2"> Amah in kam ka a, a nungzuite thu a hilh inah:</VERS>
            <VERS vnumber="3"> “Lungsim niamkhiatte in thupha a ngah ding uh hi. Bang hang hiam na cih uh leh, Vantung Gam in amau gam uh ahi ding hi.”</VERS>
            <VERS vnumber="4"> “A dahte in thupha a ngah ding uh hi. Bang hang hiam na cih uh leh, amau in lungdamna a ngah ding uh hi.”</VERS>
            <VERS vnumber="5"> “Lungnemte in thupha a ngah ding uh hi. Bang hang hiam na cih uh leh, amau in leitung a luah ding uh hi.”</VERS>
            <VERS vnumber="6"> “Gilkial a, an duh banga lungsiangtho a deihte in thupha a ngah ding uh hi. Bang hang hiam na cih uh leh, amau in vaakna a ngah ding uh hi.”</VERS>
            <VERS vnumber="7"> “Midang a hehpih theite in thupha a ngah ding uh hi. Bang hang hiam na cih uh leh, amau in zong hehpihna a ngah kik ding uh hi.”</VERS>
            <VERS vnumber="8"> “Lungsim siangthote in thupha a ngah ding uh hi. Bang hang hiam na cih uh leh, amau in Pasian a mu ding uh hi.”</VERS>
            <VERS vnumber="9"> “Mi kitawng kilemsak kik theite in thupha a ngah ding uh hi. Bang hang hiam na cih uh leh, Pasian’ tate cihna a ngah ding uh hi.”</VERS>
            <VERS vnumber="10"> “Dikna thu hanga bawlsiatna a thuakte in thupha a ngah ding uh hi. Bang hang hiam na cih uh leh, Vantung Gam in amau gam uh ahi ding hi. </VERS>
            <VERS vnumber="11"> Kei hanga note in gensiatna, bawlsiatna, ahi lo kimawhsakna na thuak uh leh, thupha na ngah ding uh hi. </VERS>
            <VERS vnumber="12"> Lungdamin na nuam un. Bang hang hiam na cih uh leh, Vantung Gamah a lian noptuamna na ngah ding uh hi. Note pian’ ma a piang kamsangte zong tua mah bangin a bawlsia uh hi.”</VERS>
            <VERS vnumber="13"> “Note in leitung’ ci na hi uh hi. Ci in a alna a man’ leh, bangci a al kik ding hiam? Dai pua lamah paikhia-in mite sikgawp ding longal kiman’na om lo hi. </VERS>
            <VERS vnumber="14"> Note in leitung khuavak na hi uh hi. Mual dawnah a om khua kiliah zo lo hi. </VERS>
            <VERS vnumber="15"> Mite in meivak a vak khit uh ciangin seeng a khuh kei uh hi. Inn sungah mi khempeuh in meivak a muh nadingun, a kho sangah a vaak uh hi. </VERS>
            <VERS vnumber="16"> Tua mah bangin, midangte in na gamtatna phate a muh uh ciangin, vantungah a om na Pa uh Pasian’ min a phat nadingun, na khuavak uh mite mai-ah na tangsak un.”</VERS>
            <VERS vnumber="17"> “Thukhamna leh Pasian’ kamsangte’ thu siasak dingin hong pai hi ci-in hong um kei un. Siasak dinga hong pai ka hi kei hi. A kicingsak dingin hong pai ka hi hi. </VERS>
            <VERS vnumber="18"> Aman takpi kong cih-inah, van leh lei a mangthang zongin thu khempeuh a kicin’ matengin Pasian’ Thukham a neupen nangawn kisia ngei lo ding hi. </VERS>
            <VERS vnumber="19"> Tua ahih ciangin, mi khatpeuh mah in Thukham a neupen khial a, midangte zong hilh a, a khialhsak leh, tua mi, Vantung Gam sungah mi neupen a kici ding hi. Mi khatpeuh mah in thukham zui a, midangte hilh a, a zuih sak leh, tua mi, Vantung Gam sungah milian a kici ding hi. </VERS>
            <VERS vnumber="20"> Note’ gamtatnate in laitheite leh Farisaite’ gamtatnate sangin a phat zawk kei leh, Vantung Gamah na tung zo peuhmah kei ding uh hi.”</VERS>
            <VERS vnumber="21"> “Mi na that kei un. Mi thatte in zum innah thukhenna thuak ding hi,’ ci-in tanglai mite kiangah cihna na za zo uh hi. </VERS>
            <VERS vnumber="22"> Ke’n kong cih-inah, a sanggamte tungah a hehte khempeuh in zum innah thukhenna a thuak ding uh hi. A sanggam a gensiate in upa vaihawmna pan thukhenna a thuak ding uh hi. A sanggam a phuisamte in meikuang sungah kikhulna a thuak ding uh hi. </VERS>
            <VERS vnumber="23"> Pasian’ biakna tau-ah biakna pia ding na om lai takin, na sanggamte khat na tungah lungkim lo hi cih na phawk leh, </VERS>
            <VERS vnumber="24"> biakna tau mai-ah na biakna koih phot inla, ciah kik-in na sanggam tawh na kilem khit ciangin pai kik inla, biakna na pia in. </VERS>
            <VERS vnumber="25"> Na kitotpihpa tawh lam na tonkhawm lai takin na kilem mengmeng in. Tua ahih kei leh, amah in thukhen mangpa kiangah hong khia ding hi. Thukhen mangpa in palikte kiangah hong pia ding a, palikte in thong sungah hong khum ding hi. </VERS>
            <VERS vnumber="26"> Aman takpi kong cih inah, na liau ding dangkasan a khitna na piak khit matengin thong sung pan na paikhia thei kei ding hi.”</VERS>
            <VERS vnumber="27"> “Mi’ zi tawh na mawh kei in,’ a cihna thu na za uh hi. </VERS>
            <VERS vnumber="28"> Ke’n kong cih-inah, numei khat peuhmah khialh nopna lungsim tawh a ente in, a lungsim sungah tua numei tawh a mawh zo hi. </VERS>
            <VERS vnumber="29"> Tua ahih ciangin na mit taklam in hong puksak leh, khelkhia inla paai in. Bang hang hiam na cih leh, na pumtangin hel khua sungah na kiat sangin na na khat kisia leh, nang adingin a phazaw ding hi. </VERS>
            <VERS vnumber="30"> Na khut taklam in hong puksak leh, sat tan inla, paai in. Bang hang hiam na cih leh, na pumtangin hel khua sungah na pai sangin, na na khat kisia leh, nang adingin a phazaw ding hi,”</VERS>
            <VERS vnumber="31"> “A zi a ma nuam peuhmah in kikhenna lai pia ta hen,’ a cihna thu a om zo hi. </VERS>
            <VERS vnumber="32"> Ke’n kong cih inah, pasal dang tawh a mawh longal thudang hangah zi a mate in midang tawh a zi angkawmsak a suak hi. A maksa numei a teen’pihte a vekpi un mi’ zi tawh a mawh uh hi,”</VERS>
            <VERS vnumber="33"> “Khat vei: ‘A hi lopi-in na kiciam kei in, Pasian tawh na kiciamnate na tungsak in,’ ci-inah tanglai mite tungah a kigen thu na thei zo uh hi. </VERS>
            <VERS vnumber="34"> Ke’n kong cih inah, na kiciam peuhmah kei un. Vantung in Pasian’ tokhom ahih ciangin vantung tawh na kiciam kei un. </VERS>
            <VERS vnumber="35"> Leitung in Pasian’ khe ngakna ahih ciangin leitung tawh na kiciam kei un. Jerusalem khuapi in a lian Kumpipa’ khua ahih ciangin Jerusalem khuapi tawh na kiciam kei un. </VERS>
            <VERS vnumber="36"> Na lu tawh na kiciam kei un, bang hang hiam na cih uh leh, na samzang khat a kang a vom dingin na bawl thei kei uh hi. </VERS>
            <VERS vnumber="37"> A hite ‘A hi mah hi’, a hi lote, ‘A hi lo mah hi,’ na ci un. Tua sang a kan zawk leh, a gilo mi’ sung pan a piang hi.”</VERS>
            <VERS vnumber="38"> “Mittang khat tangin mittang khat, ha khat tangin ha khat,’ a cihna thu na za zo uh hi. </VERS>
            <VERS vnumber="39"> Ke’n kong cih-inah, a gilo mi na thukkik kei un. Na pang taklam mi khatpeuh in hong bet leh, pang langkhat zong na dawh lai un, </VERS>
            <VERS vnumber="40"> Na puanak hong deihgawh manin zum innah hong heekte puanza zong na lasak un, </VERS>
            <VERS vnumber="41"> Zawhthawh thu-in tai khat hong paipih nuamte tai nih na zui un. </VERS>
            <VERS vnumber="42"> A hong ngente na pia un. A hong leitawite na nungngat kei un.”</VERS>
            <VERS vnumber="43"> “Na pawlte na it in, na galte na mudah in a cihna thu na za zo uh hi. </VERS>
            <VERS vnumber="44"> Ke’n kong cih-inah vantungah a om na Pa uh Pasian’ tate na suah nadingun na galte na it un. Hong bawlsiate ading thu na ngetsak un. </VERS>
            <VERS vnumber="45"> Bang hang hiam na cih uh leh, Pasian in miphate leh migilote tungah ama ni a tangsak kim hi. Misiangthote leh misiangtho lote tungah guah a zusak kim hi. </VERS>
            <VERS vnumber="46"> Hong itte bek na it uh leh, na gitna uh bang phattuamna na ngah ding uh hiam? Siahdongte in zong tua bang ahih uh hilo ahi hiam? </VERS>
            <VERS vnumber="47"> Na sanggamte tung bekah na kamsiam uh leh, midangte sangin na siamna uh om tuan lo hilo ahi hiam? Gentailte in zong tua bang ahih uh hilo ahi hiam? </VERS>
            <VERS vnumber="48"> Tua ahih ciangin, vantungah a om na Pa uh a migi mah bangin na migi ta un.”</VERS>
        </CHAPTER>
        <CHAPTER cnumber="6">
            <VERS vnumber="1">“Mi mai-ah kisialin, gamtatna a pha mite muh dingin na bawl loh nadingun na kikem un. A hih kei leh vantungah a om na Pa uh kiangah nopna na ngah kei ding uh hi.”</VERS>
            <VERS vnumber="2"> “Tua ahih ciangin, note in hehpihna na piak uh ciangin mi simtatte in phatna a ngah nop manun, kikhopna inn sung leh lam lai-a a mai-ah peengkul a tumsak uh bangin na hih kei un. Aman takpi kong cih-inah, amau in a phattuamna uh a ngah zo uh hi. </VERS>
            <VERS vnumber="3"> Note in hehpihna na piak uh ciangin a kithei lo dingin na taklam khut’ hihna na veilam khut theisak kei un. </VERS>
            <VERS vnumber="4"> A kilang lona-ah a mu thei na Pa un phattuamna hong pia ding hi.”</VERS>
            <VERS vnumber="5"> “Thu na nget uh ciangin mi simtatte bangin na hih kei un. Bang hang hiam na cih uh leh, mi muh nadingin a ut manun kikhopna inn sung leh lamka bomah dingin thu a ngen nuam uh hi. Aman takpi kong cih-inah, amau in a phattuamna uh a ngah zo uh hi. </VERS>
            <VERS vnumber="6"> No thu na nget uh ciangin inn sung tawngah lut un la, kong na khak khit uh ciangin a kilang lona munah a om na Pa uh kiangah na ngen un. A kilang lona-ah a om na Pa un phattuamna a hong pia ding hi. </VERS>
            <VERS vnumber="7"> Thu na nget uh ciangin, Gentailte bangin kam nainawng ci tuan kei un. Amau in kam tampi gen leeng ngai deuh ding a sa uh hi. </VERS>
            <VERS vnumber="8"> Tuate tawh kibangin na hih kei un. Bang hang hiam na cih uh leh, na deihna khempeuh uh na nget ma un na Pa un a thei zo hi. </VERS>
            <VERS vnumber="9"> Tua ahih ciangin, thu na nget uh ciangin hih bangin na ngen un: ‘Vantunga a om kote Pa aw, nangma min siangtho ta hen.</VERS>
            <VERS vnumber="10"> Na Gam hong piang ta hen. Vantungah na deihna a kicin’mah bangin, leitungah kicing ta hen.</VERS>
            <VERS vnumber="11"> Tu ni-a ka khamkhop ding uh an hong pia in.</VERS>
            <VERS vnumber="12"> Kote tungah hong mawhte ka maisak uh bangin, Kote mawhna zong hong maisak ta in.</VERS>
            <VERS vnumber="13"> Kheemna hong thuaksak kei in. Gilopa kiang pan hong honkhia in,” ci-in tua bangin thu na ngen un, </VERS>
            <VERS vnumber="14"> Note in mite mawhna na maisak uh leh, vantungah a om na Pa un note mawhna uh hong maisak ding hi. </VERS>
            <VERS vnumber="15"> Note in midangte mawhna na maisak kei uh leh, na Pa un note mawhna uh hong maisak lo ding hi.”</VERS>
            <VERS vnumber="16"> “Note in an na tan’ uh ciangin, mi simtatte bangin na mai uh vulsak kei un. Bang hang hiam na cih uh leh, amau in antang ahih uh mite theih ding a ut manun a mai a siasak uh hi. Ke’n aman takpi kong cih-inah, amau in a phattuamna uh a ngah zo uh hi. </VERS>
            <VERS vnumber="17"> Nomau in an na tan’ uh ciangin na an tan’na uh mi mai-ah kilang loin, a kilang lona-ah a om na Pa uh mai-ah a kilat nadingin na sam sathau nilh un la, na mai uh phiat un. </VERS>
            <VERS vnumber="18"> A kilang lona-ah a muthei na Pa un phattuamna hong pia ding hi.”</VERS>
            <VERS vnumber="19"> “Na sum na paite uh kekseu thei, nget in ne thei leh, gutate in luh a, a guktheihna hih leitungah na khol kei un. </VERS>
            <VERS vnumber="20"> Kekseu thei lo, nget in ne thei lo, gutate in luha a guk theih lohna vantungah na sum uh khol un. </VERS>
            <VERS vnumber="21"> Bang hang hiam na cih uh leh, na sum omna munah na lungsim uh a om ding hi.”</VERS>
            <VERS vnumber="22"> “Mittang in pumpi meivak ahi hi. Tua ahih ciangin, na mit a ciim leh, na pumpi zong a vaak kim ding hi. </VERS>
            <VERS vnumber="23"> Na mit a man’ leh na pumpi khempeuh a mial ding hi. Na pumpi sungah a om khuavak in khuamial ahih leh, tua khuamial in a mialpha mahmah hi.”</VERS>
            <VERS vnumber="24"> “To nih’ na kuamah in semkhawm zo lo hi. Bang hang hiam na cih uh leh, a tote khat mudahin khat a it ding hi. Khat beelin khat a simmawh ding hi. Note in Pasian’ na leh leitung’ na na semkhawm zo kei ding uh hi. </VERS>
            <VERS vnumber="25"> Tua ahih leh ‘Bang ka ne, bang ka dawn ding hiam?’ ci-in na nuntak nading uh lunghimawh kei un, ‘Bang ka silh ding hiam?’ ci-in na pumpi ading lunghimawh kei un. An sangin nuntakna a lianzaw hi. Puan sangin pumtak lianzaw hilo ahi hiam?”</VERS>
            <VERS vnumber="26"> “Vanah a om vasate na lungngai un. Amaute in khaici tuhin, vawhin, buh atin, beem sungah a khol kei uh hi. Ahih hangin vantungah a om na Pa un tuate a vaak hi. Tuate sangin note in man tampha zaw hilo na hi uh hiam? </VERS>
            <VERS vnumber="27"> A lunghihmawh manin tong khat beek a khangkhan thei note lakah kua a om hiam? </VERS>
            <VERS vnumber="28"> Puan silh dingah bang hangin lunghimawh na hi uh hiam? Gamlakah unok kungte in bangci khang thei ahi uh hiam ci-in lungngai un. Amaute in na lah sem lo, khau lah kheek lo uh hi. </VERS>
            <VERS vnumber="29"> Ahih hangin Solomon nangawn a minthan’na puan a silh lai takin tua unok khat bangin kizeem lo hi, ci-in kong gen hi. </VERS>
            <VERS vnumber="30"> Upna neute aw, tuni-in om a, zing ciangin mei khukah kikhul thei lopate Pasian in puan silhsak ahih ciangin, tua tham loin note zong puan hong silhsak ding hilo ahi hiam? </VERS>
            <VERS vnumber="31"> Tua ahih ciangin, ‘Bang ka ne ding hiam? Bang ka dawn ding hiam? Bang ka silh ding hiam?’ ci-in lunghimawh kei un. </VERS>
            <VERS vnumber="32"> Gentailte in tua nate khempeuh hangah a lungmang uh hi. Tua na khempeuh na sap uh vantungah a om na Pa un a thei hi. </VERS>
            <VERS vnumber="33"> Pasian’ Gam leh ama dikna zong masa un. Na zon’ uh leh, tua na khempeuh a hong pia thuah ding hi. </VERS>
            <VERS vnumber="34"> Tua ahih ciangin, zing ciang ading na lunghimawh kei un. Zing ciang in ama ading a lunghimawh ding hi. Tuni a, om lungkhamna in tuni ading a kicing hi.”</VERS>
        </CHAPTER>
        <CHAPTER cnumber="7">
            <VERS vnumber="1">“Thukhenna tawh na kipelh theih nadingun midangte’ thu na khen kei un. </VERS>
            <VERS vnumber="2"> Bang hang hiam na cih uh leh, midangte tungah na khen uh bangin note in thukhenna na thuak ding uh hi. Midangte na piakna uh seeng bangin no zong seengin hong kipia kik ding hi. </VERS>
            <VERS vnumber="3"> Na mit sunga singluang lungngai loin na u na nau’ mit sunga ninneng tang bang hangin na en hiam? </VERS>
            <VERS vnumber="4"> Na mit sungah singluang om napi-in na u na nau kiangah, ‘Na mit sungah a om ninneng tang hong paaikhiasak in,’ bang hangin ci na hi hiam? </VERS>
            <VERS vnumber="5"> Nang mi simtatpa aw, na mit sungah a om singluang paaikhia masa in. Tua khit ciangin, na u na nau’ mit sunga a om ninneng tang paihkhiat ding na tel muh thei ding hi.” </VERS>
            <VERS vnumber="6"> “Na a siangthote uite na pia kei un. Vok mai-ah suangmanphate na paai kei un. Tuate in a khe uh tawh a sikgawp khit uh ciangin, kihei-in hong pet kha ding uh hi.”</VERS>
            <VERS vnumber="7"> “Ngen un. Na nget uh leh, hong pia ding hi. Zong un. Na zon’ uh leh, na mu ding uh hi. Kongkhak na kiu un. Na kiuh uh leh, hong hon’ ding hi. </VERS>
            <VERS vnumber="8"> Bang hang hiam na cih uh leh, a ngente khempeuh in a ngah uh hi. A zongte khempeuh in a mu uh hi. A kiute khempeuh ading kongkhak a hon’ ding hi. </VERS>
            <VERS vnumber="9"> A ta in khomun ngen leh, suang a pia ding, </VERS>
            <VERS vnumber="10"> ngasa ngen leh, gul a pia ding, note lakah kua a om hiam? </VERS>
            <VERS vnumber="11"> Note in migilo na hi napi-un na tate uh a hoih na piak uh leh, tua sangin vantungah a om na Pa un a ngente a hoih, a bang zah a hong pia zaw ding hiam? </VERS>
            <VERS vnumber="12"> Tua ahih ciangin, nang tungah hong kibawl ding na deih bangin, midangte tungah na bawl in. Hih thu in Pasian’ Thukham leh Pasian’ kamsangte thu sung pan a bulpi ahi hi.”</VERS>
            <VERS vnumber="13"> “Kong kawciik ah lut un. Bang hang hiam na cih uh leh, siatna mun tun’ nading kong leh lampi tanzau a, mi tampi a lut uh hi. </VERS>
            <VERS vnumber="14"> Bang hang hiam na cih uh leh, nuntakna mun tun’ nading kong kawciik a, lam neu a, mi tawmcik a lut uh hi.” </VERS>
            <VERS vnumber="15"> “A sungah hangsan ngia hi napi-in tuuvun silh a, no kiangah hong pai thuzuau hilhte na kingaihsun un. </VERS>
            <VERS vnumber="16"> Amau gah en le uhteh, amau lungsim na thei ding uh hi. Lingkungah leenggah kilo thei hiam? Thangling kungah theigah kilo thei hiam? </VERS>
            <VERS vnumber="17"> A kung hoih khempeuh in gah hoih a gah thei uh hi. Kung hoih lo in gah hoih lo a gah thei hi. </VERS>
            <VERS vnumber="18"> A kung hoih in a gah hoih lo gah thei lo hi. A kung hoih lo in a gah hoih gah thei lo hi. </VERS>
            <VERS vnumber="19"> A gah hoih lo kung khempeuh kiphuk tan a, mei sungah kikhul ding hi. </VERS>
            <VERS vnumber="20"> Tua hi a, tua mite’ lungsim uh a gahin na thei ding uh hi.”</VERS>
            <VERS vnumber="21"> “Topa aw, Topa aw,’ hong ci khempeuhte Vantung Gam sungah tum thei kim lo ding uh hi. Vantungah a om ka Pa’ deih bang a gamtate bek a tung ding uh hi. </VERS>
            <VERS vnumber="22"> Tua Ni ciangin, ‘Topa, Topa, kote in nangma min tawh Pasian thu hilh hilo ka hi uh hiam? Nangma min tawh dawite hawlkhia hilo ka hi uh hiam? Nangma min tawh nalamdang tampi hih hilo ka hi uh hiam?’ ci-in mi tampite in hong gen ding uh hi. </VERS>
            <VERS vnumber="23"> Tua bang a hong gen uh ciangin, ‘Note cikmahin kong thei ngei kei hi. Mawhna a hihte aw, kei kiang panin taikhia un,’ ka ci ding hi.”</VERS>
            <VERS vnumber="24"> “Tua ahih ciangin, ka thuhilhna za a, a zuite khempeuh in suang tunga inn lam mipil tawh kibang ahi cih ka genteh ding hi. </VERS>
            <VERS vnumber="25"> Guah tampi zu a, tui luang a, huih nung a, tua inn a mut ciangin, suang tungah kilam ahih maninah puk lo hi. </VERS>
            <VERS vnumber="26"> Tu-a ka thuhilhte za napi, a ngai lo mi khempeuhte in sehnel tungah inn lam mihai tawh kibang ahi cih ka genteh ding hi. </VERS>
            <VERS vnumber="27"> Guah tampi zu a, tui luang a, huihpi nung a, tua inn a mut ciangin, sehnel tungah kilam ahih maninah a puk hi. Tua pukna in pukna lian ahi hi,” ci-in Zeisu in a hilh hi.</VERS>
            <VERS vnumber="28"> Hih bangin Zeisu in thu khempeuh a hilh khit ciangin, mihonpite in Topa’ thuhilhna lamdang a sa uh hi. </VERS>
            <VERS vnumber="29"> Bang hang hiam i cih leh, amah in laitheite bangin a hilh kei hi, ukpa bangin thu a hilh hi.</VERS>
        </CHAPTER>
        <CHAPTER cnumber="8">
            <VERS vnumber="1">Zeisu mual tung pan hong kumsuk khit ciangin, mihonpi in a nung a zui uh hi. </VERS>
            <VERS vnumber="2"> Tua lai takin miphak khat in Zeisu kiangah va pai-in bia a, “Topa aw, nong hih nop leh, kei nong damsak zo ding hi,” ci-in a ngen hi. </VERS>
            <VERS vnumber="3"> Zeisu in a khut zanin lawng a, “Ka hih nuam hi, na dam ta in,” a cih leh, thakhatin a dam pah hi. </VERS>
            <VERS vnumber="4"> Zeisu in, “Hih thu kuamah kiangah na gen kei in. Pasian’ siampi kiangah pai inla, va kilak in. Amau in a theih nadingun Moses’ thu piaksa bangin biakna na pia in,” a ci hi.</VERS>
            <VERS vnumber="5"> Zeisu in Kapernaum khuapi-ah a tum ciangin galkap mangpa khat in a kiangah va nai a, </VERS>
            <VERS vnumber="6"> “Topa aw, keima nasempa khat a khut a khe si-in gim mahmah a, inn sungah a lum hi,” ci-in a ko hi. </VERS>
            <VERS vnumber="7"> Zeisu in, “Hong pai-in ka damsak ding hi,” a ci hi. </VERS>
            <VERS vnumber="8"> Galkap mangpa in, “Topa aw, keima inn khum nuaiah nong lut dingin ka kilawm kei hi. Na kam bekin thupia lecin zong ka nasempa a dam ding hi. </VERS>
            <VERS vnumber="9"> Bang hang hiam cih leh, keimah in zong za nuai ah hong kikoih hi. Keima nuai ah zong galkapte a om hi. Tua galkapte khat, ‘Pai in,’ ka cih ciangin a pai hi, khat ‘hong pai in’ ka cih ciangin a hong pai hi. Ka nasempa, ‘Hih na sem in,’ ka cih ciangin a sem hi,” a ci hi. </VERS>
            <VERS vnumber="10"> Zeisu in tua thu a zak ciangin lamdang sa a, “Ke’n aman takpi kong cih-inah, hih zah alian upna Israel mipawl lakah ka mu ngei kei hi. </VERS>
            <VERS vnumber="11"> Ke’n kong cih-inah, mi tampi in nisuahna lam, nitumna lam panin hong pai-in, Abraham, Isaak leh Jakobte tawh Vantung Gam sungah a tukhawm ding uh hi. </VERS>
            <VERS vnumber="12"> Gamsung mite ahih uh leh, pualam khuamial lakah a hawlkhia ding hi. Kahna leh ha gawina a om ding hi,” ci-in a nungzuite kiangah a gen hi. </VERS>
            <VERS vnumber="13"> Zeisu in galkap mangpa kiangah, “Na ciah in. Na upna bangin nangma ading piang ta hen,” a ci hi. Tua a nasempa in tua hunin a dam pah hi.</VERS>
            <VERS vnumber="14"> Zeisu in Piter’ inn sungah a tum ciangin, Piter’ sungnu nattun’ a, lum a mu hi. </VERS>
            <VERS vnumber="15"> Zeisu in, a khut a lawn’ ciangin a nattun’ dam a, tho-in zinte a vaak hi.</VERS>
            <VERS vnumber="16"> Nitak ciangin a sungah dawi lut tampi Zeisu kiangah hong paipih uh a, thu khat bek tawh dawi a hawlkhia a, cinate khempeuh a damsak hi. </VERS>
            <VERS vnumber="17"> Tua thu khempeuh in kamsangpa Isaiah tungah a gen ngei bangin a tun’ nading ahi hi. A genna thu in, “Amah in eite gimna tawlna la a, eite cinatna lunatna a thuak hi,” a ci hi.</VERS>
            <VERS vnumber="18"> Mihonpi in amah a uum Zeisu in a muh ciangin, “Galkhat ah pai ni,” a ci hi. </VERS>
            <VERS vnumber="19"> Tua lai takin laitheipa khat hong pai a, “Sia aw, na paina khempeuh ah kong zui ding hi,” a ci hi. </VERS>
            <VERS vnumber="20"> Zeisu in, “Ngiate in kua nei uh hi. Vasate in zong bu a nei uh hi. Ahih hangin Mihing Tapa in ahih leh, a lutang ngak nading mun a nei kei hi,” a ci hi. </VERS>
            <VERS vnumber="21"> A nungzuite khat in, “Topa aw, ka pa vui masak nadingin ah thu hong pia in,” ci-in a ngen hi. </VERS>
            <VERS vnumber="22"> Zeisu in, “Misite in amau misite na vui ta hen. Ka nung hong zui in,” a ci hi.</VERS>
            <VERS vnumber="23"> Tua khit ciangin Zeisu in gunkuang tungah tuang a, a nungzuite in a zui uh hi. </VERS>
            <VERS vnumber="24"> Huih nakpi nung a, tui kilok-in gunkuang a pap hi. Zeisu a ihmu hi. </VERS>
            <VERS vnumber="25"> A nungzuite in Zeisu a phong uh a, “Topa aw, kote ka si dek tak uh hi. Hong hon in,” a ci uh hi. </VERS>
            <VERS vnumber="26"> Zeisu in, “Upna neute aw, bang dinga lau na hi uh hiam?” a cih khit ciangin, tho a, huih leh tuihual a taai khit ciangin a dai ta hi. </VERS>
            <VERS vnumber="27"> Tua mite in, “Hih pa in bangci mi ahi hiam? Huih leh tuipi nangawn in a thu a ngai tazen uh hi!” ci-in lamdang a sa uh hi.</VERS>
            <VERS vnumber="28"> A galkhatah Gadara gam a tun’ uh ciangin, lampi ah kuama pai ngam lohna dinga om, a hangsan mahmah dawi lut nih in han lak pan pusuakin Zeisu va dawn uh hi. </VERS>
            <VERS vnumber="29"> “Pasian’ Tapa aw, kote in nang tawh bang kikum i hi hiam? A hun hong tung nai lopi-in kote susia ding hong pai na hi hiam?” ci-in a kiko uh hi. </VERS>
            <VERS vnumber="30"> Tua mite tawh kigamla-ah vok honkhat gamta-in a om uh hi. </VERS>
            <VERS vnumber="31"> Dawite in, “Topa aw, kote nong hawlkhiat leh, vok hon sungah hong lutsak in,” ci-in a ngen uh hi. </VERS>
            <VERS vnumber="32"> “Pai ta un,” a cih ciangin dawite a paikhia uh a, vokte sungah a lut uh leh, vok hon in keen sang tung pan nakpi-in taisuk uh a, tui sungah a si khin uh hi. </VERS>
            <VERS vnumber="33"> Vok cingte tai uh a, khua sungah a lut khit uh ciangin, dawi lutte’ thu a kipan thu khempeuh a ko uh hi. </VERS>
            <VERS vnumber="34"> Tua ciangin, khuazangin Zeisu dawn dingin a kuankhia uh a, Zeisu a muh uh ciangin, “Ko gam pan taikhia in,” ci-in a thuum uh hi.</VERS>
        </CHAPTER>
        <CHAPTER cnumber="9">
            <VERS vnumber="1">Tua ciangin Topa zong gunkuang sungah tuang a, a galkah khit ciangin a teen’na khua-ah a tung hi. </VERS>
            <VERS vnumber="2"> Tua lai takin a khut a khe si mi khat a lupna tawh pua uh a, Zeisu kiangah a va paipih uh leh, Zeisu in amaute’ upna a theih ciangin, a khut leh khe sipa kiangah, “Ka ta aw, na lunghimawh kei in. Na mawhnate kimaisak zo hi,” a ci hi. </VERS>
            <VERS vnumber="3"> Laitheite kimkhat in, “Hihpa in Pasian tungah a pau khial hi,” ci-in a lungngai uh hi. </VERS>
            <VERS vnumber="4"> Zeisu in amau lungsim a theih ciangin, “Na sin sung uhah hoih lohna thu bang hangin ngaihsun na hi uh hiam? </VERS>
            <VERS vnumber="5"> Bang ci leng a baih zaw hiam? ‘Na mawhnate kimaisak zo hi,’ ci leng a baih zaw hiam? ‘Tho inla, pai in,’ ci leng a baih zaw hiam? </VERS>
            <VERS vnumber="6"> Ahih hangin Mihing Tapa in leitungah mawhna a maisak theih nading thu a neih lam na theih nadingun, ‘Tho in, na lupna puan la inla, na innah ciah in,’” ci-in a khut a khe sipa kiangah a ci hi. </VERS>
            <VERS vnumber="7"> Amah tho-in a innah a ciah pah hi. </VERS>
            <VERS vnumber="8"> Mihonte in a muh uh ciangin a lau uh a, hih bang bawl theih nading thu mi tungah a pia Pasian a phat uh hi.</VERS>
            <VERS vnumber="9"> Zeisu in tua mun panin paikhia a, Mattiu kici mi khat siah don’na buk sungah tu-a om a mu hi. “Ka nung hong zui in,” a cih ciangin ding-in a zui hi.</VERS>
            <VERS vnumber="10"> Zeisu in inn sungah an a nek lai takin, siahdongte leh mawhnei tampite va pai uh a, Zeisu leh a nungzuite a tukhawm uh hi. </VERS>
            <VERS vnumber="11"> Farisaite in a muh uh ciangin a nungzuite kiangah, “Na Siapa uh siahdongte leh mawhneite tawh bang hangin an ne khawm ahi hiam?” a ci uh hi. </VERS>
            <VERS vnumber="12"> Zeisu in a zak ciangin, “Cidamte in zato deih lo uh hi. Cinate bek in a deih uh hi. </VERS>
            <VERS vnumber="13"> ‘Sagawh biakna sangin hehpihna ka deih zaw hi,’ a cihna thu na theih nadingun pai un la, va sin un. Miphate sam dinga hong pai ka hi kei hi. Mawhneite sam dinga hong pai ka hi hi,” a ci hi.</VERS>
            <VERS vnumber="14"> Tua khit ciangin Johan’ nungzuite in Zeisu kiangah va pai uh a, “Ko leh Farisaite in an nek ka tang zeel uh hi. Bang dinga na nungzuite in an nek tang lo ahi uh hiam?” a cih uh ciangin </VERS>
            <VERS vnumber="15"> Zeisu in, “Zipipa in a lawmte tawh a omkhawm lai takin tuate a dah thei ding uh hiam? Ahih hangin zipipa in a lawmte tawh a kikhen ni a hong tung ding hi. Tua ciangin a lawmte in an nek a tang ding uh hi. </VERS>
            <VERS vnumber="16"> Kuamah in puanlui pen puan thak tawh a thuap kei uh hi. Tua bangin a thuap leh, a thuapna puan in a luisa kai keek semsemin a vang gol ding hi. </VERS>
            <VERS vnumber="17"> Mite in leenggahtui thak savun uum lui sungah a thun kei uh hi. Tua bangin a thun leh, savun a puakkham sak ding hi. Leenggahtui luangkhia-in savun a kisia gawp thei hi. Leenggahtui thak savun uum thak sungah a kithun leh, a nihin kisia lo ding uh hi,” a ci hi.</VERS>
            <VERS vnumber="18"> Tua bangin thu a hilh lai takin, ukpa khat in va nai a, Zeisu a biak khit ciangin, “Ka tanu a si zo hi. Ahih hangin Topa hong pai-in a tungah na khut nga leteh, a nungta kik ding hi,” ci-in a ngen hi. </VERS>
            <VERS vnumber="19"> Zeisu ding a, a nungzuite tawh tua pa nung a zuikhawm uh hi. </VERS>
            <VERS vnumber="20"> Tua lai takin kum sawm leh kum nih tawntung si luang natna a vei numei khat in, </VERS>
            <VERS vnumber="21"> “Ama puan bek lawng kha leng ka dam ding hi,” ci-in lungngai a, Zeisu nung lamah pai-in a puan mong teep a lawng hi. </VERS>
            <VERS vnumber="22"> Zeisu kihei a, tua numei a muh ciangin, “Ka tanu aw, na lunghimawh kei in. Na upna in nang hong damsak zo hi,” a cih ciangin, thakhatin a dam pah hi.</VERS>
            <VERS vnumber="23"> Zeisu in ukpa’ inn sungah a lut leh, tamngai tumte leh mihonpi gamlum a, om a muh ciangin, </VERS>
            <VERS vnumber="24"> “Taikhia un. Numeino a si hi lo hi, a ihmu hi,” a cih leh, tua mite in zahpihin a nuihsan uh hi. </VERS>
            <VERS vnumber="25"> Zeisu in mihonpi a hawlkhiat khit ciangin inn sungah tum a, numeino’ khut a let leh, numeino a thokik hi. </VERS>
            <VERS vnumber="26"> Tua thu in gam sung khempeuh zelin a thang hi.</VERS>
            <VERS vnumber="27"> Zeisu tua mun panin a paikhiat ciangin, mittaw nih in a nung zui uh a, “David’ Tapa aw, ko hong hehpih in,” ci-in a kiko uh hi. </VERS>
            <VERS vnumber="28"> Innah a lut ciangin mittawte in Zeisu kiangah va nai uh a, Zeisu in, “Hih thu bawl thei-in na hong um uh hiam?” ci-a a dot ciangin amau in, “Ka um uh hi, Topa aw,” a ci uh hi. </VERS>
            <VERS vnumber="29"> Tua ciangin Zeisu in tuate’ mittang lawng a, “Na up uh bangin note ading hong piang ta hen” a cih ciangin amau mit uh a vak hi. </VERS>
            <VERS vnumber="30"> Zeisu in, “Hih thu kuama theih loh nadingin kikeem un,” ci-in nakpi-in a kham hi. </VERS>
            <VERS vnumber="31"> Ahih hangin amau tegel paikhia uh a, tua thu gamsung khempeuh zelin a thangsak uh hi.</VERS>
            <VERS vnumber="32"> Tua mite a paikhiat lai takun dawivei, pau theilo mi khat Zeisu kiangah va kipaipih hi. </VERS>
            <VERS vnumber="33"> Zeisu in dawi a hawlkhiat leh, pau theilopa in kam a gen thei pah hi. Mihonte in lamdang a sa uh a, “Israel pawlte sungah hih bang thu kimu ngei lo hi,” a ci uh hi. </VERS>
            <VERS vnumber="34"> Farisaite in, “Dawi mangpa suangin dawite a hawlkhia hi,” a ci uh hi.</VERS>
            <VERS vnumber="35"> Zeisu in kikhopna inn sungah thu hilhin, gamsung khuapi, khuaneu khempeuh ah vak kawikawi a, Vantung Gam Lungdamna Thu hilh a, cina, luna khempeuh a damsak hi.</VERS>
            <VERS vnumber="36"> Amah in mihonpite a muh ciangin hehpihhuai a sa hi. Bang hang hiam i cih leh, tua mite in a cing om lo, kikhenthang a, a gim tuute bangin a om uh hi. </VERS>
            <VERS vnumber="37"> Tua ciangin Zeisu in a nungzuite kiangah, “Buh at ding tampi a om hi. Ahih hangin a at ding mite a tawm hi. </VERS>
            <VERS vnumber="38"> Tua ahih ciangin, ‘buh at nasem ding mi hong sawl in’ ci-in buh nei Topa kiangah thu na ngen un,” a ci hi.</VERS>
        </CHAPTER>
        <CHAPTER cnumber="10">
            <VERS vnumber="1">Tua ciangin Zeisu in a nungzuite sawm leh nihte a sap khit ciangin, kihhuai dawite hawlkhiat theih nading ahi zongin, cinatna pawl khempeuh damsak theih nading ahi zongin thu a pia hi.</VERS>
            <VERS vnumber="2"> Sawltak sawm leh nihte a min un: a masa bel Piter kici, Simon leh a naupa Andru, Zebedi’ tapate Jakob leh Johan, </VERS>
            <VERS vnumber="3"> Filip leh Bartholomai, Thomas leh siahdong Mattiu, Alfe-as’ tapa Jakob leh Thaddeas, </VERS>
            <VERS vnumber="4"> Kanaan mi Simon leh Zeisu a lehheekpa Judah Iskarot-te ahi uh hi.</VERS>
            <VERS vnumber="5"> Tua sawm leh nihte Zeisu in sawl a, “Gentailte omna-ah pai kei un. Samaria-te khua sungah lut kei un. </VERS>
            <VERS vnumber="6"> Israel pawl a gammang tuute kiangah na pai zaw un, </VERS>
            <VERS vnumber="7"> Na pai uh ciangin, ‘Vantung Gam hong nai zo hi,’ ci-in na hilh un. </VERS>
            <VERS vnumber="8"> Cinate na damsak un, misite na hing kiksak un. Miphakte na dam sak un. Dawite na hawlkhia un. Man piak lohin na ngah uh bangin, man sang loin na pia un. </VERS>
            <VERS vnumber="9"> Kham, ngun, sumngote, na kawnggak sung uh ah na vom kei un. </VERS>
            <VERS vnumber="10"> Lampi-ah na zat dingun thungip, puanak nih, khedapte, ciangkhut, tuate na keng kei un. Bang hang hiam na cih uh leh, nasempa in neek ding dawn ding a ngah tuak hi. </VERS>
            <VERS vnumber="11"> Khuapi, khuaneu khatpeuh mah na lut uh ciangin, ‘Hih khua-ah tun’ nading kua kilawm ahi hiam?’ ci-in na dong un la; na paikhiat matengun tuapa’ innah va om un. </VERS>
            <VERS vnumber="12"> Inn sungah na lut uh ciangin, ‘Thupha om ta hen,’ na ci un, </VERS>
            <VERS vnumber="13"> Tua inn a kilawm leh, note thupha a tungah tung ta hen. A kilawm kei leh, note kiangah hong kileh kik ta hen. </VERS>
            <VERS vnumber="14"> Mi khatpeuh mah in no hong nolh a, na thu uh a ngaih nop kei leh, tuapa’ inn pan ahi zongin, a khua pan ahi zongin na paikhiat uh ciangin, na khepeek uhah leivuite na singkhia un. </VERS>
            <VERS vnumber="15"> Ke’n aman takpi kong cih-inah, thukhen ni ciangin tua khua in, Sodom leh Gomorrah khuate sangin a thuakzaw ding hi.”</VERS>
            <VERS vnumber="16"> “Ngia hon lakah tuute bangin no kong sawl hi. Tua ahih ciangin, note in gul bangin na pil un la, vakhu bangin gilo nei loin na om un. </VERS>
            <VERS vnumber="17"> Mite na kikeem un. Bang hang hiam na cih uh leh, amau in upa vaihawmte thukhenna inn sungah kikhopna inn sungah note hong sat ding uh hi. </VERS>
            <VERS vnumber="18"> Tuate akipan Gentailte mai-ah teci-in na pan’ nadingun, mangte leh kumpite mai-ah keima hangin note hong paipih ding uh hi. </VERS>
            <VERS vnumber="19"> Ahih hangin amaute in note hong piak uh ciangin, bang ka ci pau ding hiam, bang thu ka gen ding hiam ci-in lunghimawh kei un. Bang hang hiam na cih uh leh, na gen ding uh thu tua lai takin na ngah ding uh hi. </VERS>
            <VERS vnumber="20"> Bang hang hiam na cih uh leh, note a gen ding na hi kei uh hi; na Pa uh’ Kha Siangtho in note tungah a gen ding hi. </VERS>
            <VERS vnumber="21"> Unau khat leh khat ahi zongin, pa in a tapa ahi zongin, sih nadingin a kiheek ding uh hi. Tate in a nu leh a pate galin do ding uh hi. Tate in a nu leh a pate galin do ding uh a, thah dingin a pia ding uh hi. </VERS>
            <VERS vnumber="22"> Keima min hangin, mite khempeuh in note hong mudah ding uh hi. A tawp dongin a thuak zote in gupna a ngah ding uh hi. </VERS>
            <VERS vnumber="23"> Khua khatah note hong bawlsiat uh leh, khua khatah na tai un. Ke’n aman takpi kong cih-inah, Israel khua khempeuh na vak kim khit ma-un Mihing Tapa hong pai ding hi.”</VERS>
            <VERS vnumber="24"> A nungzuite in a siapa sangin lianzaw lo hi. Nasempa in a topa sangin lianzaw lo hi. </VERS>
            <VERS vnumber="25"> A nungzuite in a siapa bangin, a silapa in a topa bangin ahih leh, a pha hi. Inn teekpa ‘Beelzebub’ a cih uh leh, a innkuanpihte tua sangin a ci nuam zaw sem ding uh hilo ahi hiam?”</VERS>
            <VERS vnumber="26"> “Tua ahih ciangin, amaute na kihta kei un. Bang hang hiam na cih uh leh, a kilak lo dinga kisincip bangmah om lo hi. A kithei lo dinga bu bangmah om lo hi. </VERS>
            <VERS vnumber="27"> Khuamial lakah no kiangah ka gennate, khuavak lakah na gen un. Na bil sung uhah kong gennate, innkhum vumah kiko-in na gen un. </VERS>
            <VERS vnumber="28"> Pumpi a thah theih hangin kha a that zo lote na kihta kei un. Pumpi leh kha hel khua sungah a khul zopa na kihta zaw un. </VERS>
            <VERS vnumber="29"> Gitta nih in dangkasan peek khat tawh kizuak hilo ahi hiam? Na Pa un thu pia kei leh, tua gitta khat beek lei tungah kia mawk lo hi. </VERS>
            <VERS vnumber="30"> Na sam uh zong a kisim khin hi. </VERS>
            <VERS vnumber="31"> Tua ahih ciangin, na lau kei un. Note in gitta tampi sangin na manpha zaw uh hi.”</VERS>
            <VERS vnumber="32"> “Mite mai-ah kei hong mang hong ngai peuhmah, vantungah ka Pa mai-ah zong ka ngai ding hi. </VERS>
            <VERS vnumber="33"> Mite mai-ah hong nial peuhmah, vantungah ka Pa mai-ah ke’n zong ka nial ding hi.”</VERS>
            <VERS vnumber="34"> “Leitungah kilemna khah dingin hong pai hi,’ ci-in hong um kei un. Kilemna khah dingin hong pai ka hi kei hi. Namsau khat khah dingin hong pai ka hi hi. </VERS>
            <VERS vnumber="35"> A tapa leh a pa, tanu leh a nu, teeknu leh monu, khat leh khat kitawngsak dinga hong pai ka hi hi. </VERS>
            <VERS vnumber="36"> Mi khat adingin ama innkuanpihte mah a gal hong suak ding hi. </VERS>
            <VERS vnumber="37"> Kei hong it sangin a nute a pate a it zaw mi in, kei tawh kituak lo hi. Kei hong it sangin a tapa a tanu a it zawte in, kei tawh kituak lo hi. </VERS>
            <VERS vnumber="38"> A singlamteh pua-a ka nung hong zui lote in, kei tawh kituak lo hi. </VERS>
            <VERS vnumber="39"> Ama nuntakna a ngahte in, a nuntakna a mangthang ding hi. Keimah hanga nuntakna a mangsakte in, nuntakna a ngah ding uh hi.”</VERS>
            <VERS vnumber="40"> “No hong ngaite in kei hong ngai hi. Kei hong ngaite in kei hong sawlpa zong a ngai hi. </VERS>
            <VERS vnumber="41"> Pasian’ kamsangpa in kam sangpa ahih maninah, tua kamsangpa a ngaite in Pasian’ kamsangpa’ phattuamna a ngah ding hi. Misiangtho in mi siangtho ahih maninah, tua misiangtho a ngaite in misiangtho’ phattuamna a ngah ding hi. </VERS>
            <VERS vnumber="42"> Keima thu zui ahih maninah, hih naupang a neupen tui hai khat a pia peuhmah in, aman takpi kong cih inah phattuamna ngah loin a om kei ding hi,” ci-in Zeisu in a gen hi.</VERS>
        </CHAPTER>
        <CHAPTER cnumber="11">
            <VERS vnumber="1">Zeisu in a nungzui sawm leh nihte tua bangin a vaikhak khit ciangin, khua sungah thu gen ding, thu hilh dingin tua mun pan a paikhia hi.</VERS>
            <VERS vnumber="2"> Khazih in a bawlna thu thong sung pan Johan in a zak ciangin a nungzuite sawl a, </VERS>
            <VERS vnumber="3"> “Nangmah in a hong pai dingpa taktak na hi hiam? Ahih kei leh, midang khat ka lamen lai ding uh hiam?” ci-in a dong sak hi. </VERS>
            <VERS vnumber="4"> Zeisu in, “Note pai un la, na zaksa uh, na muhsa uh, Johan kiangah va gen un. </VERS>
            <VERS vnumber="5"> Mi mittawte in khua mukik thei uh hi. Khebaite in lam a pai thei uh hi. Miphakte in damna a ngah kik uh hi. Bengngongte in khua za thei uh hi. Misite in hin’kikna a ngah uh hi. Mizawngte kiangah Lungdamna Thu kihilh hi. </VERS>
            <VERS vnumber="6"> Keimah hangah puk nading a nei lo peuhmah in thupha a ngah ding uh hi,” a ci hi.</VERS>
            <VERS vnumber="7"> Tua mite a paikhiat khit uh ciangin, Zeisu in mihonte kiangah Johan’ thu a geninah, “Note in bang en dingin gampa lakah paikhia na hi uh hiam? Huih mut a, vuang pumpeeng en dingin paikhia na hi uh hiam? </VERS>
            <VERS vnumber="8"> Ahih kei leh, bang en dingin paikhia na hi uh hiam? Puannel silhte en dingin paikhia na hi uh hiam? Puannel silhte in kumpipa’ inn sungah a om uh hi. </VERS>
            <VERS vnumber="9"> Ahih kei leh, bang en dingin paikhia na hi uh hiam? Pasian’ kamsangpa en dingin paikhia na hi uh hiam? Ahi mah hi. Pasian’ kamsangpa sang a lianzaw hi, kong ci hi. </VERS>
            <VERS vnumber="10"> Lai Siangtho sungah a kigelh bangin:‘En in, na pai nading lam sial ding, Na mai-ah ka sawltakpa ka paisak ding hi,’ a cihna in tua mipa a cihna ahi hi. </VERS>
            <VERS vnumber="11"> Ke’n aman takpi kong cih-inah, numei sung pan a suakte lakah Baptaizpa Johan sanga lianzaw khat beek a om kei hi. Ahih hangin Vantung Gam sungah a neupen in tuapa sangin a lianzaw hi. </VERS>
            <VERS vnumber="12"> Baptaizpa Johan pan akipan tu dongin Vantung Gam in zawhthawh bawlna thuak a, a zawhthawh bawlte in gam a sut uh hi. </VERS>
            <VERS vnumber="13"> Bang hang hiam cih leh Pasian’ kamsangte khempeuh leh thukham in Johan hun donga a piang ding thute a genkhol hi. </VERS>
            <VERS vnumber="14"> Note in na san’ nop uh leh hong pai ding hi ci a, a kigenpa Eijah in amah ahi hi. </VERS>
            <VERS vnumber="15"> Khua zak nading bil nei mi in za ta hen!”</VERS>
            <VERS vnumber="16"> “Tu lai khang mite bang tawh ka genteh ding hiam? </VERS>
            <VERS vnumber="17"> Sumbukah tu-a a om naupangte in a lawmte saminah, ‘Tamngai ka tum uh hangin na laam kei uh hi. Ka thuum uh hangin na kap kei uh hi,’ a kici naupangte tawh kibang hi. </VERS>
            <VERS vnumber="18"> Bang hang hiam na cih uh leh, Johan in an ne lo, tui dawn loin hong pai a, amaute in, ‘Hih pa in dawi lawm a nei hi,’ a ci uh hi. </VERS>
            <VERS vnumber="19"> Mihing Tapa in an ne, tui dawnin hong pai a, amaute in, ‘Hih pa in an hai, zu haipa hi. Siahdongte leh mi gilote tawh zawlin a kiman hi,’ a ci uh hi. Ahih hangin lungpilna in a tate tung panin diksakna a ngah hi,” a ci hi.</VERS>
            <VERS vnumber="20"> Tua khit ciangin vangliatna tampi a lahna khuate in, a mawhna kisik kik lo uh ahih ciangin Zeisu in a mawhsakinah, </VERS>
            <VERS vnumber="21"> “Khorazin khuapi aw, nangmah in gimna na thuak ding hi. Bethsaida khuapi aw, nangmah in gimna na thuak ding hi. Bang hang hiam na cih uh leh, note sungah hong kilak vangliatnate in Tai-ar khuapi leh Sidon khuapi sungah kilak ngei leh, amau in sawtpi pekin khautang puan silhin, vut tawh kibuakin a kisik kik zo ding uh hi. </VERS>
            <VERS vnumber="22"> Ke’n aman takpi kong cih-inah thukhen ni ciangin, note in Tai-ar khuapi leh Sidon khuapi sangin na thuak zaw ding uh hi. </VERS>
            <VERS vnumber="23"> Kapernaum khuapi aw, vantung dongin minthan’na na ngah ding hiam? Nang in hel khua dongin na kiasuk ding hi. Bang hang hiam na cih leh, nangma sungah a kilak vangliatnate in Sodom khuapi sungah kilak ngei leh, tu-ni dongin a kip lai ding hi. </VERS>
            <VERS vnumber="24"> Ke’n kong cih-inah, thukhen ni ciangin nang in Sodom khuapi sangin na thuakzaw ding hi,” a ci hi.</VERS>
            <VERS vnumber="25"> Tua ciangin Zeisu in, “Vantung leh leitung a uk ka Pa aw, nangmah in hih nate mipilte leh misiamte kiangah im-inah, naupangte tungah lak na hih ciangin na hehpihna ka phat hi. </VERS>
            <VERS vnumber="26"> A hi mah hi, ka Pa aw, tua bangin na deih hi. </VERS>
            <VERS vnumber="27"> Ka Pa in na khempeuh kei hong pia zo hi. Pa longal kuamah in Tapa a thei kei hi. Tapa leh Tapa in a theihsak nopte longal kuamah in Pa a thei kei hi. </VERS>
            <VERS vnumber="28"> Van gik pua a, a gim mi khempeuhte aw, ka kiangah hong pai ta un. Tawldamna ka hong pia ding hi. </VERS>
            <VERS vnumber="29"> Keima hakkol na kisuan un la, kei kiangah kisin ta un. Bang hang hiam na cih uh leh, keimah in lungsim niam mi ka hi hi. Note in lungsim noptuamna zong na ngah ding uh hi. </VERS>
            <VERS vnumber="30"> Bang hang hiam na cih uh leh, ka hakkol puak nop a, ka van zong a zang hi,” ci-in Zeisu in a gen hi.</VERS>
        </CHAPTER>
        <CHAPTER cnumber="12">
            <VERS vnumber="1">Tua lai takin Zeisu in, Nipi ni khatvei, buh lei-ah a vak leh, a nungzuite gilkial uh a, buhvui lo-in a ne uh hi. </VERS>
            <VERS vnumber="2"> Farisaite in a muh uh ciangin Topa kiangah, “En in, Nipi ni-in ahih tuak lo na, na nungzuite in ahih uh hi,” a ci uh hi. </VERS>
            <VERS vnumber="3"> Zeisu in, “David in ama lawmte tawh a gilkial lai takin, </VERS>
            <VERS vnumber="4"> Pasian’ biakna inn sungah lut a, amah leh a lawmte nek dinga kilawm lo, siampite bek nek dinga kilawm khomun siangtho a nek thu, sim ngeilo na hi uh hiam? </VERS>
            <VERS vnumber="5"> Pasian biakna inn sungah a om siampite in, Nipi ni a tan’ khialh uh hangin a mawh kei uh hi, a cihna Pasian’ Thukham Lai Siangtho sungah sim ngeilo na hi uh hiam? </VERS>
            <VERS vnumber="6"> Hih san takah Pasian biakna inn sangin a lianzaw khat a om hi, kong ci hi. </VERS>
            <VERS vnumber="7"> ‘Sagawh biakna sangin, hehpihna ka deih zaw hi,’ a cihna thu na theih uh leh, mawh neilo mite na mawhsak kei ding uh hi. </VERS>
            <VERS vnumber="8"> Bang hang hiam na cih uh leh, Mihing Tapa in Nipi ni ukpa ahi hi,” ci-in a gen hi.</VERS>
            <VERS vnumber="9"> Tua mun pan paikhia a, amaute kikhopna inn sungah a lut hi. </VERS>
            <VERS vnumber="10"> Tua lai-ah khut langkhat si mi khat a om hi. Amaute in Topa a mawhsak nop manun, “Nipi ni-in cinatna damsak tuak ahi hiam?”ci-in a dong uh hi. </VERS>
            <VERS vnumber="11"> Zeisu in, “Ama tuu khat bek a neih Nipi ni-in leihawm sungah kia leh, a lakhia lo ding note lakah kua om ahi hiam? </VERS>
            <VERS vnumber="12"> Mi khat in tuu sangin a manpha zaw hi. Tua ahih ciangin Nipi ni-in phatna bawltuak hi,” a ci hi. </VERS>
            <VERS vnumber="13"> Tua ahih ciangin a cinapa kiangah, “Na khut zan in,” a cih ciangin ama khut a zan leh, a khut langkhat mah bangin a dam hi. </VERS>
            <VERS vnumber="14"> Tua lai takin Farisaite paikhia a, “Amah bangci leeng susia thei ding i hi hiam?” ci-in a vaihawm uh hi.</VERS>
            <VERS vnumber="15"> Zeisu in a theih ciangin tua mun pan a paikhiat leh, mihonpi in a nung a zui uh a, cina khempeuh a damsak hi. </VERS>
            <VERS vnumber="16"> “Kei kua mi ka hih lam kuamah kiangah na gen kei un,” ci-in a kham hi. </VERS>
            <VERS vnumber="17"> Bang hangin hih bangin a kham hiam i cih leh, Pasian in kamsangpa Isaiah tungah a genna thu a tun’ nading hi. A thu genna in:</VERS>
            <VERS vnumber="18"> “Ka teelsa ka nasempa, Ka lung hong damsak, ka it mahmah pa en un. Ama tungah ka Kha Siangtho ka omsak ding hi. Amah in Gentailte tungah thukhenna thu a hilh ding hi.</VERS>
            <VERS vnumber="19"> Amah in thuseel lo kiko lo ding a, Lampi ah a aw kuamah in za lo ding hi.</VERS>
            <VERS vnumber="20"> Thu a khensak khit matengin A awnsa pumpeeng kuai tan lo a, A khu suaksa meivak khau a sumit kei ding hi.</VERS>
            <VERS vnumber="21"> Ama min zong Gentailte in a muang ding uh hi,” a ci hi.</VERS>
            <VERS vnumber="22"> Tua ciangin dawi lut a, mittaw, a pauthei lo mi khat Zeisu kiangah a paipih uh a, a damsak ciangin, tua pa in khua mu thei a, a pau thei pah hi. </VERS>
            <VERS vnumber="23"> Tua gama mi khempeuh in lamdangsa-in, Hih pa in David’ ta ahi hiam?” ci-in a dong uh hi. </VERS>
            <VERS vnumber="24"> Farisaite in a zak uh ciangin, “Hih pa in Beelzebub suangin dawite a hawlkhia hi,” a ci uh hi. </VERS>
            <VERS vnumber="25"> Zeisu in amau lungsim ngaihsutna a theih ciangin, “Gamsung mi kilem lo-a a kikhen gam khempeuh kisia ding hi. A mi kilem lo, a kikhen khua leh inn khempeuh zong a kip zo kei ding hi. </VERS>
            <VERS vnumber="26"> Satan in Satan a hawlkhiat leh, amah leh amah kilem lo a, kikhen hi. Tua ahih ciangin, ama gam bangci a kip zo ding hiam? </VERS>
            <VERS vnumber="27"> Keimah in Beelzebub suangin dawite hawlkhia leng, na tate un kua suangin dawite hawlkhia ding ahi uh hiam? Tua ahih ciangin, amaute in note tungah thukhen dingte ahi uh hi. </VERS>
            <VERS vnumber="28"> Keimah in Kha Siangtho suangin dawite ka hawlkhiat leh, Pasian’ Gam in note kiangah hong tung zo hi. </VERS>
            <VERS vnumber="29"> Mi khat in, thahatpa hen masa kei leh, a inn sungah bangci tumin a sumte a sut zo ding hiam? Mi thahatpa a hen khit ciangin, a inn sungah sumte kisut zo bek ding hi. </VERS>
            <VERS vnumber="30"> Kei tawh kipawl lote in, ka lang khatah a om hi. Keimah tawh a khawmkhawm lote in a kithehthang sak hi. </VERS>
            <VERS vnumber="31"> Tua thu hangin ke’n kong cih-inah, mawhna leh Pasian gensiatna khempeuh, maisak nading thu mite in a ngah ding uh hi. Ahih hangin Kha Siangtho gensiatna kimaisak nading thu mite in ngah zo lo ding hi. </VERS>
            <VERS vnumber="32"> Mihing Tapa a gensiate, a mawhna kimaisak thei ding hi. Kha Siangtho a gensiate’ mawhna ahih leh, tu khang laitak ahi zongin, tu nung khang ahi zongin kimaisak zo lo ding hi.”</VERS>
            <VERS vnumber="33"> “A kung hoih a, a gah hoih hi, na ci un. Ahih kei leh, a kung hoih lo a, a gah hoih lo na ci un. Bang hang hiam na cih uh leh, a kung a gahin kithei hi. </VERS>
            <VERS vnumber="34"> No mualtan’ suante aw, no gilo na hih uh ciangin kam hoih bangci gen theih ding na hi uh hiam? Bang hang hiam na cih uh leh, lungsim dima om bangin kam in a gen thei hi. </VERS>
            <VERS vnumber="35"> Miphate in a sumkholna hoih sung pan a pha nate a pusuaksak hi. Mipha lote in a hoih lo sumkholna sung panin a pha lo nate a pusuaksak hi. </VERS>
            <VERS vnumber="36"> Ke’n kong cih-inah, mite in mawkna kampauna khempeuh hangin thukhen ni ciangin teldotna a thuak ding uh hi. </VERS>
            <VERS vnumber="37"> Bang hang hiam na cih uh leh, na thu genna hangin mawhsakna tawh na kipelh ding uh hi. Na thu genna hangin thukhenna na thuak ding uh hi,” ci-in a hilh hi.</VERS>
            <VERS vnumber="38"> Tua lai takin laitheite leh Farisaite kimkhat in, “Topa aw, lim khat hong lak le-cin kote in ka mu nuam uh hi,” a cih uh ciangin </VERS>
            <VERS vnumber="39"> Zeisu in, “Mipaktat leh mi gilo khang mite in lim a nget uh hangin, Jonah lim longal lim dang amau tungah a kilak kei ding hi. </VERS>
            <VERS vnumber="40"> Jonah in ngapi’ gil sungah ni thum a om mah bangin, Mihing Tapa in ni thum lei sungah a om ding hi. </VERS>
            <VERS vnumber="41"> Thukhen ni ciangin Nineveh khuamite in tu-a khang mite lang khatah ding-in a mawhsak ding uh hi. Bang hang hiam na cih uh leh, Jonah in thu a hilh manin amau in mawhna a kisikkik uh hi. Hih lai takah Jonah sangin a lianzaw mi khat a om hi. </VERS>
            <VERS vnumber="42"> Khang lam gam kumpinu in, a thukhen ciangin, tu-a khang mite lang khatah ding-in a mawhsak ding hi. Bang hang hiam na cih uh leh, amah in Solomon’ lungpilna thu ngai dingin, lei mong panin a pai hi. Hih lai takah Solomon sangin a lianzaw mi khat a om hi.”</VERS>
            <VERS vnumber="43"> “A kihhuai dawi in mi khat sung pan a paikhiat khit ciangin, mun keuna ah vakin khawl nading a zong hi. </VERS>
            <VERS vnumber="44"> A muh loh ciangin, ‘Ka paikhiatna inn lam ciahkik ning,’ ci-a a pai leh, a tun’ ciangin tua inn awngin, kiphiat kipuah a, om a mu hi. </VERS>
            <VERS vnumber="45"> Tua ciangin pai a, amah sangin a gilo zaw dawi sagih va sam a, tua pa sungah a lut uh hi. Tua ahih ciangin, tuapa a pian’ nunung pen in a pian’ masak sangin a siazaw hi. Tua mah bangin hih a gilo khang mite zong ahi ding hi,” a ci hi.</VERS>
            <VERS vnumber="46"> Zeisu in mihonpi thu a hilh lai takin a nu leh a sanggamte in amah hopih nuamin, inn pua lamah ding-in a om uh hi. </VERS>
            <VERS vnumber="47"> Mi khat in, “Na nu leh na sanggamte in nang hong hopih nuamin inn pua lamah ding-in a om uh hi,” a cih ciangin </VERS>
            <VERS vnumber="48"> Zeisu in, “Ka nu leh ka sanggamte kua ahi uh hiam?” ci-in dong a, </VERS>
            <VERS vnumber="49"> a khut zanin a nungzuite kawk a, “En un, hih mite in ka nute, ka sanggamte ahi uh hi. </VERS>
            <VERS vnumber="50"> Bang hang hiam na cih uh leh, vantungah a om ka Pa’ deihna bangin a gamtate in, ka sanggampa, ka sanggamnu, ka nu ahi uh hi,” a ci hi.</VERS>
        </CHAPTER>
        <CHAPTER cnumber="13">
            <VERS vnumber="1">Tua ni-in Zeisu in inn panin paikhia a, tuili geiah a tut lai takin, </VERS>
            <VERS vnumber="2"> mihonpi a kiangah kikhawm uh a, amah in gunkuang tungah tuangin a tu hi. Mihonpite khempeuh tuili geiah, lei tungah a ding uh hi. </VERS>
            <VERS vnumber="3"> Zeisu in thugentehna tawh thu tampi a hilhinah, </VERS>
            <VERS vnumber="4"> “En un, khaici vawhpa in khaici vawh dingin a kuankhia hi. Khaici a vawh lai takin, kimkhatte lampi geiah kia a, vasate hong pai-in, tawmin a ne uh hi. </VERS>
            <VERS vnumber="5"> Kimkhatte lei tam lohna suang lakah kia a, </VERS>
            <VERS vnumber="6"> lei a dai manin, a po pah hangin, ni suak a, a sat ciangin, zung kha zo lo ahih manin a vul gawp hi. </VERS>
            <VERS vnumber="7"> Kimkhatte ling lakah kia a, lingkungte a khan’ ciangin dep gawp uh hi. </VERS>
            <VERS vnumber="8"> Kimkhatte in lei hoihna-ah kia a, a zah zakhat, a zah sawmguk, a zah sawmthumin a gah hi. </VERS>
            <VERS vnumber="9"> Zak nading bil a nei teng in za ta un!” a ci hi.</VERS>
            <VERS vnumber="10"> A nungzuite in va nai uh a, “Topa aw, bang hangin thu gentehna tawh hih mite hilh na hi hiam?” a cih uh ciangin </VERS>
            <VERS vnumber="11"> Zeisu in, “Note in Vantung Gam thu theih hakte na theih nadingun thu hong pia hi. Amaute ahih uh leh, a theih nadingun thu kipia lo hi. </VERS>
            <VERS vnumber="12"> A neite kipia beh ding a, a hauzaw ding hi. A neilote kiang pan a neihsa nangawn kilakhia ding hi. </VERS>
            <VERS vnumber="13"> Tua ahih ciangin, tua mite thugentehna tawh ka hilh hi. Bang hang hiam na cih uh leh, amau enin, en napi-in mu lo ding uh hi. Ngai-in, ngai napi-in za lo uh a, akhiatna a thei kei ding uh hi. </VERS>
            <VERS vnumber="14"> Pasian’ kamsangpa Isaiah’ hilh ngeina thu in amau tungah a tung ding hi. Isaiah thu in: ‘Note in ngai-in, na za napi-un a khiatna na thei kei ding uh hi. Note in enin, na en napi-un na mu kei ding uh hi.</VERS>
            <VERS vnumber="15"> Bang hang hiam na cih uh leh, hih mipawlte in a mit un khua mu lo, A bil un khua za lo, A lungsim un thei lo, A gamtatna uh kikhel lo, Amau cinatna uh ka damsak loh nadingin, Amau lungsim uh khauh a, A bil uh ngong a, A mit uh a si uh hi,’ a ci hi. </VERS>
            <VERS vnumber="16"> Note na mittang un mu thei ahih ciangin thupha na ngah ding uh hi. Na bil un khua za ahih ciangin, thupha na ngah ding uh hi. </VERS>
            <VERS vnumber="17"> Ke’n aman takpi kong cih-inah, na muhte uh Pasian’ kamsangte leh misiangthote tampi in a muh nop uh hangin a mu kei uh hi. Na zakte uh a zaknop uh hangin a za kei uh hi.</VERS>
            <VERS vnumber="18"> Tua ahih ciangin, khaici vawhpa thugentehna na ngai un. </VERS>
            <VERS vnumber="19"> Mi khat in Vantung Gam thu a zak ciangin, thei lo ahih ciangin dawimangpa hong pai a, a sin sunga kivawh khaici a lakhia hi. Tuate in lampi geiah a kia khaici ahi hi. </VERS>
            <VERS vnumber="20"> Suang lakah a kiate in, thu a zak ciangin lungdamin a man’ pah hangin, a sungah zung kha lo ahih ciangin tawlkhat kikal bek a kip hi. </VERS>
            <VERS vnumber="21"> A thu hangah gimna ahi zongin, bawlsiatna ahi zongin a thuak ciangin, thakhatin a pukte ahi hi. </VERS>
            <VERS vnumber="22"> Ling lakah a kiate ahih leh, thu a zak ciangin leitung lunghihmawhna, sum leh pai khemna in depgawp uh a, a gah zo lote ahi hi. </VERS>
            <VERS vnumber="23"> Lei hoihna ah a kiate in, thu a zak ciangin a khiatna thei-in a zah zakhat, a zah sawmguk, a zah sawmthumin a gah theite ahi hi,” a ci hi.</VERS>
            <VERS vnumber="24"> Thugentehna khat in, “Vantung Gam in khaici hoih a vawh mi tawh kibang hi. </VERS>
            <VERS vnumber="25"> Mite ihmut kalun a galpa pai a, tahum tang, taang lakah a vawh khit ciangin a paikhia hi. </VERS>
            <VERS vnumber="26"> Taang po a, hong vuih khit ciangin tahum zong hong kilang hi. </VERS>
            <VERS vnumber="27"> A nasemte in a topa uh kiangah pai a, ‘Topa aw, lo lai-ah khaici hoih vawh hilo na hi hiam? Tahum in koi pan a hong piang hiam? ci-a a koh uh ciangin a topa un, ‘Hih thu in galte hong bawlna thu hi,’ a ci hi. </VERS>
            <VERS vnumber="28"> A nasemte in, “Tahum kungte va bot le-ung nong awi hiam?’ a cih uh leh, a topa un, </VERS>
            <VERS vnumber="29"> ‘Bot nai kei un. Bang hang hiam na cih uh leh, na bawh uh leh, taang kung tawh na botkhawm kha ding uh hi. </VERS>
            <VERS vnumber="30"> Taang lak hun matengin a nam nihin khangkhawm tadih hen. Taang lak hun hong tun’ ciangin, lopa teng bot masa un la, mei ah hal dingin lom hen un. Taang ahih leh, ka sal sungah hong koih un,’ ci-in taang late ka vaikhak ding hi,” a ci hi.</VERS>
            <VERS vnumber="31"> Thugentehna adang inah, “Vantung Gam in, mi khat in lo lai-ah a cin’ ankamtang tawh kibang hi. </VERS>
            <VERS vnumber="32"> Ankamtang in tang khempeuh lakah a neupen hi. Ahih hangin a khan’ khit ciangin, ankung khempeuh sangin golzaw a, vana vasate in leengin a hiangah a tuang thei uh hi,” a ci hi.</VERS>
            <VERS vnumber="33"> Thugentehna adang a geninah, “Vantung Gam in numei khat in buhnel seeng thum a tawk khit matengin a sawh, silngo tawh kibang hi,” a ci hi.</VERS>
            <VERS vnumber="34"> Zeisu in tuate khempeuh thugentehna tawh mihonpite a hilh hi. Thugentehna loin thu a hilh kei hi. </VERS>
            <VERS vnumber="35"> Bang hang hiam i cih leh; “Ka kam ka-in thugentehna-in ka hilh ding hi. Lei pian’cil a kipan, thu ki-im khempeuh ka pulak ding hi,” ci-a Pasian’ kamsangte tungah a gensa a tun’ nading hi.</VERS>
            <VERS vnumber="36"> Tua ciangin Zeisu in, mihonpi lak pan paikhia-in, inn sungah a lut khit ciangin, a nungzuite a kiangah va pai uh a, “Lo lai-ah a po tahum kung gentehna thu a khiatna ko hong hilh tel in,” ci-in a dot uh leh, Zeisu in, </VERS>
            <VERS vnumber="37"> “Khaici vawhpa in Mihing Tapa hi. </VERS>
            <VERS vnumber="38"> Lo lai in leitung mite hi. Khaici hoih in Gam sung tate ahi uh hi. Tahum tang in gilomi’ tate ahi uh hi. </VERS>
            <VERS vnumber="39"> Tahum tang vawh galpa in dawimangpa hi. Taang lak hun in leitung bei nading hi. Taang la mite in vantungmite ahi uh hi. </VERS>
            <VERS vnumber="40"> Lopa kungte botkhia a, mei tawh a hal uh mah bangin, leitung a bei ciangin a piang ding hi. </VERS>
            <VERS vnumber="41"> Mihing Tapa in ama vantungmite sawl ding a, a khialte leh a puksakte khempeuh a Gam sung pan nilkhia-in, </VERS>
            <VERS vnumber="42"> meiphual sungah a khul ding uh hi. Kahna leh ha gawina a om ding hi. </VERS>
            <VERS vnumber="43"> Tua lai takin miphate in amau Pa’ Gam sungah ni bangin a taang ding uh hi. Zak nading bil a nei teng in na za ta un!”</VERS>
            <VERS vnumber="44"> “Vantung Gam in lo lai-ah a kiseel sum tawh kibang hi. Tua sum a mupa in khatvei seel kik a, lungdam mahmahin pai a, a neih khempeuh zuakin tua lo a va lei hi.”</VERS>
            <VERS vnumber="45"> “Vantung Gam in suang manpha a zong, sum zuakpa tawh kibang hi. </VERS>
            <VERS vnumber="46"> Tuapa in suang manpha pen a muh ciangin ciah a, a neih khempeuh a zuak khit ciangin tua suang manpha va lei hi.”</VERS>
            <VERS vnumber="47"> “Khatvei, Vantung Gam in tuili a, kipaai, ngasa nam tampi a awk thei ngeen tawh kibang hi. </VERS>
            <VERS vnumber="48"> Ngasa a dim tak a awk ciangin, ngabengte in tui geiah kaikhia uh a, tu-in nga a hoihte teelin bawm sungah a guang uh hi. Ngasa a hoih lo teng a pam khawng ah a paii uh hi. </VERS>
            <VERS vnumber="49"> Tua mah bangin leitung a bei ciangin, vantungmite hong kumsuk ding uh a, mi siangthote lakah a gilo teng lakhia-in meiphual sungah a khul ding uh hi. </VERS>
            <VERS vnumber="50"> Kahna leh ha gawina a om ding hi,” a ci hi.</VERS>
            <VERS vnumber="51"> “Hih thu khempeuh note’n na thei uh hiam?” ci-in a dot ciangin, “Ka thei khin uh hi,” a cih uh leh, </VERS>
            <VERS vnumber="52"> Zeisu in, “Tua ahih leh, Vantung Gam thuzui a suak laithei khempeuh in sumkholna pan a thak leh a lui a lakhia thei inn teekpa tawh kibang uh hi,” a ci hi.</VERS>
            <VERS vnumber="53"> Zeisu in tua bang thugentehna khempeuh a hilh khit ciangin, tua mun pan a paikhia hi.</VERS>
            <VERS vnumber="54"> Ama khua-ah a tun’ ciangin, kikhopna inn sungah thu hilh hi. Khuapihte in lamdang a sa uh hi. “Hihpa in hih bang pilna leh vangliatna koi pan a ngah hiam? </VERS>
            <VERS vnumber="55"> Amah in khutsiampa’ tapa hilo ahi hiam? A nu min Mari hilo ahi hiam? Ama sanggamte in Jakob, Josef, Simon, Judah te hilo ahi uh hiam? </VERS>
            <VERS vnumber="56"> Ama sanggamnute in i kiangah om hilo ahi uh hiam? Tua ahih leh, amah in hih thute khempeuh koi pan a ngah hiam?” ci-in a kidong uh hi. </VERS>
            <VERS vnumber="57"> Amaute in amah hanginah a lungkia uh hi. Tua ciangin Zeisu in, “Pasian’ kamsangpa in ama khua, ama inn longal mun dangah minthan’na ngah loin om lo hi,” ci-in amaute kiangah a ci hi. </VERS>
            <VERS vnumber="58"> A khuapihte in a thu um lo uh ahih ciangin tua san takah nalamdang tampi a bawl zo kei hi.</VERS>
        </CHAPTER>
        <CHAPTER cnumber="14">
            <VERS vnumber="1">Tua lai takin Herod Kumpipa in Zeisu thu a zak ciangin, </VERS>
            <VERS vnumber="2"> “Tua pa in Baptaizpa Johan ahi hi. Amah in sihna pan a tho kik zo hi. Tua ahih ciangin, hih vangliatna in ama tungah ahih hi,” ci-in a nasemte kiangah a ci hi. </VERS>
            <VERS vnumber="3"> Herod in a nau Filip’ zi Herodias thu hangin Johan a matsak khit ciangin, henin, thong sungah a khia hi. </VERS>
            <VERS vnumber="4"> Bang hang hiam i cih leh, Johan in, “Tua numei na teen’pih ding kilawm lo hi,” ci-in Herod kiangah a hilh hang hi. </VERS>
            <VERS vnumber="5"> Herod in Johan a thah nop hangin mihonpite in Johan Pasian’ kamsangpa hi sa uh ahih ciangin a lau hi. </VERS>
            <VERS vnumber="6"> Tua nung ciangin Herod a suah ni a tun’ ciangin pawi kham a, Herodias’ tanu in pawi khamna-ah a lam ciangin, Herod a nuam hi. </VERS>
            <VERS vnumber="7"> “Na hong nget peuhpeuh kong pia ding hi,” ci-in thu a ciam hi. </VERS>
            <VERS vnumber="8"> Tua numei in a nu hilhna bangin, “Baptaizpa Johan’ lutang dalkuang sungah hong pia in,” ci-in a ngen hi. </VERS>
            <VERS vnumber="9"> Kumpipa a dah hangin a kiciam zawhna leh, sabuaiah a tut khawmpihte a zahtak manin, “Pia ta un,” ci a, </VERS>
            <VERS vnumber="10"> mi khat sawl a, thong sungah Johan’ ngawng a tan sak hi. </VERS>
            <VERS vnumber="11"> A lutang dalkuang sungah koih a, tua numeino a piak leh, numeino in a nu kiangah a paipih hi. </VERS>
            <VERS vnumber="12"> Johan’ nungzuite hong pai-in a luang a la uh a, a vui khit uh ciangin Zeisu a ko uh hi.</VERS>
            <VERS vnumber="13"> Zeisu in a zak ciangin, gunkuang tungah tuangin gam daihna munah amah bek a pai hi. Mihonte in a theih uh ciangin khuapi, khuaneu panin paikhia uh a, lei lamah a delh uh hi. </VERS>
            <VERS vnumber="14"> Zeisu paikhia a, mihonpi a muh ciangin hehpih huai sa a, cinate khempeuh a damsak hi. </VERS>
            <VERS vnumber="15"> Nitak ciangin a nungzuite in Topa kiangah va pai uh a, “Hih lai tak in gampa lak ahi hi. Ni lah a tum zo hi. Hih mihonte khua sungah an lei dingin paisak ta in,” a va ci uh hi. </VERS>
            <VERS vnumber="16"> Zeisu in, “Ka paisak nuam kei hi; amau nek ding an note’n na pia ding uh hi,” a ci hi. </VERS>
            <VERS vnumber="17"> A nungzuite in, “Khomun pum nga leh ngasa tawn nih longal a dang nek ding bangmah ka nei kei uh hi,” a cih uh ciangin, </VERS>
            <VERS vnumber="18"> Zeisu in, “Tua khomun leh ngasa hong paipih un,” a ci hi. </VERS>
            <VERS vnumber="19"> Tua ciangin, “Mihonte lopa tungah tusak un,” a cih khit ciangin Zeisu in khomun nga leh ngasa tawn nih la a, vantung lam ento-in hehpihna a phat khit ciangin, khomun leh ngasa balnenin a nungzuite a pia hi. A nungzuite in zong mihonte a lui uh hi. </VERS>
            <VERS vnumber="20"> Mi khempeuhte in a ne uh a, a kham khit uh ciangin, khamval a neng a themte tawm uh a, seeng sawm leh seeng nih dim a ngah uh hi. </VERS>
            <VERS vnumber="21"> An ne mite in numei leh naupang sim loh pasal tul nga bang pha hi.</VERS>
            <VERS vnumber="22"> Zeisu in mihonte a paikhiatsak lai takin, a nungzuite gunkuangah thakhatin tuang sakin, a gal khatah a paisak masa hi. </VERS>
            <VERS vnumber="23"> Zeisu in mihonpite a paikhiatsak khit ciangin, thu ngen dingin mual tungah amah guak kahto a, nitak dongin a va om hi. </VERS>
            <VERS vnumber="24"> Gunkuang ahih leh, tuili laizangah om a, a deih lohna uh lam panin huih in lehmut ahih ciangin, tui nakpi-in kilok a, gunkuangah a tuangte in a gim uh hi. </VERS>
            <VERS vnumber="25"> Zingsang khuavak ma nai thum ciangin, Zeisu in tuili tungah a nungzuite kiangah va pai hi. </VERS>
            <VERS vnumber="26"> Tui tungah a pai, a nungzuite in a muh uh ciangin, “Sikha hi,” ci-in lau-in a kiko uh hi. </VERS>
            <VERS vnumber="27"> Zeisu in, “Na lungdam ta un; keimah ka hi hi, na lau kei un,” a cih pah leh, </VERS>
            <VERS vnumber="28"> Piter in, “Topa, nang na hih leh, kei zong nangma kiangah kong tun’ nading, tui tungah hong pai theisak in,” ci-in a nget ciangin, </VERS>
            <VERS vnumber="29"> “Hong pai in,” Zeisu in a ci hi. Piter gunkuang sung pan kum a, Zeisu kiang zuan dingin tui tungah a pai hi. </VERS>
            <VERS vnumber="30"> Ahih hangin huihpi nung a muh ciangin lau a, a tum dektak ciangin, “Topa aw, hong hon in,” ci-in a kiko hi. </VERS>
            <VERS vnumber="31"> Zeisu in thakhatin a khut zan a, Piter lenin, “Upna neupa aw, bang hangin um khial na hi hiam?” a ci hi. </VERS>
            <VERS vnumber="32"> Gunkuang tungah a kahtoh ciangin, huih nung a dai hi. </VERS>
            <VERS vnumber="33"> Gunkuang sungah a omte in, “Pasian’ Tapa na hi takpi hi,” ci-in bokin a bia uh hi.</VERS>
            <VERS vnumber="34"> Tua gal khatah a kah khit uh ciangin, Gennesaret gamah a tung uh hi. </VERS>
            <VERS vnumber="35"> Tua munah a om mite in Topa’ meel thei uh ahih ciangin, a kimkot gam khempeuhah mi sawl uh a, cina khempeuh a samsak uh hi. </VERS>
            <VERS vnumber="36"> Cinate in Zeisu’ puan mongteep a lawn’ nadingun a ngen uh hi. A lawng khempeuhte in cidamna a ngah uh hi.</VERS>
        </CHAPTER>
        <CHAPTER cnumber="15">
            <VERS vnumber="1">Tua khit ciangin, Jerusalem khua panin Farisaite leh laitheite Zeisu kiangah va pai uh a, </VERS>
            <VERS vnumber="2"> “Tanglai upate’ ngeina, na nungzuite in bang hangin palsat ahi uh hiam? Khut sil loin an a ne uh hi,” ci-in a ko uh hi. </VERS>
            <VERS vnumber="3"> Zeisu in, “Note in tanglai ngeina zui-in Pasian’ thukham bang hang palsat na hi uh hiam? </VERS>
            <VERS vnumber="4"> Bang hang hiam na cih uh leh, Pasian in, ‘Na nu leh na pa na zahtak in. A nu a pa a gensiate in sihna thuak ta hen,’ a ci hi. </VERS>
            <VERS vnumber="5"> Note na hih uh leh, ‘Keima kiangah na zat theih keima sum, Pasian ka pia zo hi,’ ci-in mi khat in a nu a pate zahtak kei ta hen,’ na ci uh hi. </VERS>
            <VERS vnumber="6"> Na tanglai ngeina uh zui-in, Pasian’ thukham na valmawk sak uh hi. </VERS>
            <VERS vnumber="7"> Isaiah in mi simtat note tungah a kituakin a gen khol hi. Isaiah a genna in:</VERS>
            <VERS vnumber="8"> “Hih mipawlte in amau’ kam uh tawh kei hong zahtak uh hangin, A lungsim uh, kei tawh kigamla hi.</VERS>
            <VERS vnumber="9"> Mite’ thukham a hilh uh a, A mawkna-in kei hong bia uh hi,” a ci hi.</VERS>
            <VERS vnumber="10"> Tua lai takin Zeisu in mihonpite sam a, “Note in ngai un la, na thei ta un. </VERS>
            <VERS vnumber="11"> Kam sungah a tumte in mi a ninsak kei hi. Kam sung pan a paikhiate in mi a ninsak thei hi,” a ci hi. </VERS>
            <VERS vnumber="12"> A nungzuite’n va nai uh a, “Tua thugentehna Farisaite in a zak uh ciangin, a lungmang uh na thei hiam? a ci uh hi. </VERS>
            <VERS vnumber="13"> Zeisu in, “Vantungah a om ka Pa in a suan loh kung khempeuh kibotkhia ding hi. </VERS>
            <VERS vnumber="14"> Tua mite amau ut bangin om sak un. Amau in mittaw lamhilhte ahi uh hi. Mittaw leh mittaw lam kihilh leh, a nih un leihawm sungah a kiakhawm ding uh hi,” a ci hi. </VERS>
            <VERS vnumber="15"> Piter in, “Tua thugentehna kote hong hilh in,” ci-in a dot ciangin </VERS>
            <VERS vnumber="16"> Zeisu in, “Note in zong lungpilna nei nai lo na hi uh hiam? </VERS>
            <VERS vnumber="17"> Kam sungah a lut khempeuh in gil sungah tumsuk a, gilpi sung pan a kithakhia, thei lo na hi uh hiam? </VERS>
            <VERS vnumber="18"> Kam sung pan a paikhiate in lungsim sung pan paikhia ahih ciangin mi a ninsak thei hi. </VERS>
            <VERS vnumber="19"> A hoih lo ngaihsutna, mithahna, mi’ zi tungah mawhna, numei tawh mawhna, mi’ sum gukna, zuauthu teci pan’na, mi gensiatna, tuate in lungsim sung pan a paikhia hi. </VERS>
            <VERS vnumber="20"> Tuate in mi a ninsak thei hi. Khut sil loin an nekna in hong ninsak thei lo hi,” a ci hi.</VERS>
            <VERS vnumber="21"> Zeisu in tua mun pan paikhia a, Tai-ar khua leh Sidon khua nai lamah a pai ciangin, </VERS>
            <VERS vnumber="22"> Kanaan numei khat in tua gam panin paikhia a, “David’ Tapa aw, kei hong hehpih in. Keima tanu in dawi’ bawlsiatna nakpi-in a thuak hi,” ci-in a kiko hangin, Zeisu in kam khat beek a dawng kei hi. </VERS>
            <VERS vnumber="23"> A nungzuite in a kiangah va nai uh a, “Tua numei na paikhiasak ta in. I nung hong zui-in hong kiko hi,” a ci uh hi. </VERS>
            <VERS vnumber="24"> Zeisu in, “Israel pawl a mangthang tuute longal adang mipawlte kiangah kei hong sawl lo hi,” a ci hi. </VERS>
            <VERS vnumber="25"> Tua numei in va nai a, “Topa aw, hong huh in,” ci-in a bia hi. </VERS>
            <VERS vnumber="26"> Zeisu in, “Tate an nek ding la a, uite piak ding kilawm lo hi,” a cih leh </VERS>
            <VERS vnumber="27"> numei in, “Ahi mah hi, Topa aw, uite in a topa sabuai panin anneng kiate a ne uh hi,” a ci hi. </VERS>
            <VERS vnumber="28"> Zeisu in, “Numei aw, na upna a lian hi. Nangma deih bangin na tungah hong piang ta hen,” a ci hi. Tua lai tak akipan tua numei’ tanu a cidam hi.</VERS>
            <VERS vnumber="29"> Zeisu in tua gam pan paikhia a, Galile tuipi gei a tun’ ciangin mualah kahto-in a tu hi. </VERS>
            <VERS vnumber="30"> Mi tampi a kiangah va tung uh a, khezawte, mittawte, mi pautheilote, mi cingtak lote a kipan, adang cinatna a vei khempeuh hong paipih-in Zeisu kiangah a nga uh hi. </VERS>
            <VERS vnumber="31"> Zeisu in cinate a damsak hi. Mi pautheilote a pau thei uh hi; mi cingtak lote a cingtak uh hi; khezawte in lam a pai thei uh hi; mittawte in khua a mu kik thei uh, mihonpite in a muh uh ciangin lamdang a sa uh a, Israel pawlte’ Pasian’ min a phat uh hi.</VERS>
            <VERS vnumber="32"> Tua lai takin Zeisu in a nungzuite sam a, “Hih mite hehpih huai ka sa hi. Bang hang hiam na cih uh leh, ni thum tawntung kei tawh a omkhawm uh a, an nek ding a nei kei uh hi. Lampi ah a gim ding uh, ka lunghihmawh manin, an ne loin ka paisak nuam kei hi,” a ci hi. </VERS>
            <VERS vnumber="33"> A nungzuite in, “Mi hih zahpi kham ding khomun, hih gampa lakah ko bang lak pan ngah ding ka hi uh hiam?” a cih uh ciangin </VERS>
            <VERS vnumber="34"> Zeisu in, “Khomun pum bangzah na nei uh hiam?” ci-in a dot ciangin amaute in, “Pum sagih leh ngasa tawm a om hi,” a ci uh hi. </VERS>
            <VERS vnumber="35"> Tua ciangin Zeisu in, “Mihonpi lei tungah tusak un,” ci-in sawl hi. </VERS>
            <VERS vnumber="36"> Tua ciangin, khomun pum sagih leh ngasa la a, hehpihna a phat khit ciangin khomun leh ngasa balnenin a nungzuite a pia hi. </VERS>
            <VERS vnumber="37"> A nungzuite in mihonpi a lui uh hi. Tua a om khempeuh in a ne uh a, a kham khit uh ciangin, a khamval a neng a themte tawm uh a, seeng sagih a ngah uh hi. </VERS>
            <VERS vnumber="38"> A ne mite in numei leh naupang sim loh, pasal tul li pha hi. </VERS>
            <VERS vnumber="39"> Amah in tua mihonpi a paikhiatsak khit ciangin, gunkuang tungah tuangin Magadan gamah a pai hi.</VERS>
        </CHAPTER>
        <CHAPTER cnumber="16">
            <VERS vnumber="1">Tua lai takin Farisaite leh Saddusite in, Zeisu ze-et dingin va nai uh a, “Vantung panin lim hong lak in,” ci-in a ngen uh hi. </VERS>
            <VERS vnumber="2"> Zeisu in, “Note in nitak ciangin, ‘Meii san ahih ciangin khua a pha ding hi,’ na ci thei uh hi. </VERS>
            <VERS vnumber="3"> Zingsang ciangin, ‘Khua nim a, van vom ahih ciangin, tu ni-in huih nung a, guah hong zu ding hi,’ na ci thei uh hi. Note in van maitang na khen theih uh hangin, leitung hunte a lim na khen thei kei uh hi. </VERS>
            <VERS vnumber="4"> Gilo a pangtat khang mite in lim a nget uh hangin, Pasian’ kamsangpa Jonah lim longal lim dang a kilak kei ding hi,” a cih khit ciangin tua mite’ omna pan a paikhia hi.</VERS>
            <VERS vnumber="5"> A nungzuite gal khatah a pai uh ciangin, khomun puak ding a mangngilh uh hi. </VERS>
            <VERS vnumber="6"> Zeisu in, “Farisaite leh Saddusite’ silngo kikeem un la, tang un,” a cih ciangin </VERS>
            <VERS vnumber="7"> a nungzuite in, “Eite in khomun i pua kei hi,” ci-in khat leh khat a kikum uh hi. </VERS>
            <VERS vnumber="8"> Zeisu in a theih ciangin, “Upna neu mite aw, khomun na neih loh manun, bang hangin khat leh khat na kikum uh hiam? </VERS>
            <VERS vnumber="9"> Khomun pum nga mi tul nga in a kham val seeng bangzah na khawm uh hiam? </VERS>
            <VERS vnumber="10"> Khomun pum sagih, mi tul li in a kham val, seeng bangzah na khawm uh hiam ci-in note in phawk nawn lo a, thei nai lo na hi uh hiam? </VERS>
            <VERS vnumber="11"> Khomun gen ka hih loh lam bang hangin thei lo na hi uh hiam? Farisaite leh Saddusite’ silngo na tang un, kong ci hi,” a ci hi. </VERS>
            <VERS vnumber="12"> Tua lai takin amaute in, Khomun leh silngo tang un, a ci kei hi; “Farisaite leh Saddusite’ thuhilhna na tang un,” a ci ahih lam a thei uh hi.</VERS>
            <VERS vnumber="13"> Zeisu in Filippi-Kaisaria khua a tun’ ciangin, “Mite in kei, Mihing Tapa kua mi hi hong ci uh hiam?” ci-in a nungzuite a dong hi. </VERS>
            <VERS vnumber="14"> Amaute in, “Mi kimkhat in, ‘Baptaizpa Johan,’ a ci uh hi. Kimkhat in, ‘Elijah’ a ci uh hi. Midangte in, ‘Jeremiah akipan Pasian’ kamsangte khatpeuh hi,’ a ci ciat uh hi,” ci-in a gen uh hi. </VERS>
            <VERS vnumber="15"> Zeisu in, “Note in kei kua mi hi nong ci uh hiam?” ci-in a dot ciangin </VERS>
            <VERS vnumber="16"> Simon Piter in, ‘Nangmah in a nungta Pasian’ Tapa, Khazih na hi hi,” a ci hi. </VERS>
            <VERS vnumber="17"> Zeisu in, “Jonah’ tapa Simon aw, thupha na ngah ding hi. Bang hang hiam na cih leh, hih thu, si-le-sa in nang hong hilh ahi kei hi. Vantunga om ka Pa in hong theisak hi. </VERS>
            <VERS vnumber="18"> Ke’n kong cih-inah, nang, Piter na hi hi. Hih suang tungah ka pawlpi ka lam ding hi. Hel khua kongkhakte in tua pawlpi a zo kei ding uh hi. </VERS>
            <VERS vnumber="19"> Vantung Gam kong hon’nate nang kong pia ding hi. Nang in leitungah na hen khempeuh, vantung gamah kihen ding hi. Leitungah na phel khempeuh, vantungah zong a kiphel ding hi,” a cih khit ciangin, </VERS>
            <VERS vnumber="20"> amah Khazih ahi, ci-in kuamah kiangah gen lo dingin a nungzuite a kham hi.</VERS>
            <VERS vnumber="21"> Zeisu in Jerusalem khuapi pai dinga upate, siampi liante laitheite khut tungah gimna tampi a thuak khit ciangin, thahna zong thuak ding a; ni thum ni-in a thokik ding hi, ci-in tua huna kipanin a nungzuite kiangah a pulak hi. </VERS>
            <VERS vnumber="22"> Tua lai takin Piter in Zeisu sam sim a, “Topa aw, hih thu bangin piangsak kei ta in! Hih thu in nangma tungah a tung kei ding hi,” ci-in seel ding a kipat ciangin, </VERS>
            <VERS vnumber="23"> Zeisu kihei a, “Satan aw, ka nungah kinkhia in. Nang in keima suih khak nading na hi hi. Nang in Pasian thu na ngaihsun kei hi; mite thu bek na ngaihsun hi,” ci-in Piter a taai hi.</VERS>
            <VERS vnumber="24"> Tua ciangin Zeisu in, “Mi khatpeuh in kei hong zuih nop leh, a pumpi nial a, ama singlamteh pua-in hong zui ta hen. </VERS>
            <VERS vnumber="25"> Bang hang hiam na cih uh leh, ama nuntakna a gum nuamte in a nuntakna a mangthangsak ding hi. Kei hangin a nuntakna a mangsakte in nuntakna a ngah kik ding hi. </VERS>
            <VERS vnumber="26"> Mi khat in leitung khempeuh a ngah hangin ama nuntakna mangthang leh, bang phattuamna ngah ding ahi hiam? Mi khat in ama nuntakna bang sum tawh lei kik thei ding ahi hiam? </VERS>
            <VERS vnumber="27"> Mihing Tapa in, a Pa vangliatna nei-in, vantungmite tawh hong paikhawm ding hi. Tua ciangin mi khempeuh a gamtatna ciat uh bangin a thuksak ding hi. </VERS>
            <VERS vnumber="28"> Ke’n aman takpi kong cih-inah, Mihing Tapa, ama Gam sungah hong pai kik, hih san takah a ding mi kimkhat in a muh matengun a si kei ding uh hi,” ci-in a nungzuite kiangah a gen hi.</VERS>
        </CHAPTER>
        <CHAPTER cnumber="17">
            <VERS vnumber="1">Ni guk khit ciangin Zeisu in Piter, Jakob leh a nau Johan-te samin, mualsang tungah, gam daihna munah paipih a, </VERS>
            <VERS vnumber="2"> amaute mai-ah a meel kilamdang a, a maitang ni bang tang a, a puan in khuavak tawh kibangin a ngo hi. </VERS>
            <VERS vnumber="3"> Amau kiangah Moses leh Elijah kilang a, Zeisu tawh a kiho uh hi. </VERS>
            <VERS vnumber="4"> Tua lai takin Piter in, “Topa aw, hih lai takah kote kong om uh a hoih hi. Nang ading buk khat, Moses ading buk khat, Elijah ading buk khat, buk thum ka hong lam ding na ut hiam?” ci-in a dong hi. </VERS>
            <VERS vnumber="5"> A dot lai takin meii ngo khat in amau tuam a, “Hihpa in, ka lung hong damsak ka it ka Tapa ahi hi. Ama thu na ngai ta un,” ci-in meii lakah aw khat a ging hi. </VERS>
            <VERS vnumber="6"> A nungzuite in tua thu a zak uh ciangin lau mahmahin a bok uh hi. </VERS>
            <VERS vnumber="7"> Zeisu hong pai a, a khutin lawng a, “Tho un, lau kei un,” a cih ciangin </VERS>
            <VERS vnumber="8"> amaute a khuadak uh leh, Zeisu longal kuamah dang a mu kei uh hi.</VERS>
            <VERS vnumber="9"> Amaute mualtung pan a kumsuk lai takun Zeisu in, “Mihing Tapa in sihna pan a thawhkik matengin, tua mangmuhna thu kuamah kiangah na gen kei un,” ci-in a nungzuite a kham hi. </VERS>
            <VERS vnumber="10"> A nungzuite in, “Elijah hong pai masa ding hi,’ ci-in laitheite in bang hangin a gen uh hiam?” ci-in a dot uh leh </VERS>
            <VERS vnumber="11"> Zeisu in, “Elijah hong pai takpi ding a, na khempeuh a bawl kik ding hi. </VERS>
            <VERS vnumber="12"> Ke’n kong cih-inah Elijah hong tung zo a, mite in amah a theih loh manun, ama tungah ahih nop bangun ahih zo uh hi. Tua mah bangin Mihing Tapa in zong tua mite khut tungah a thuak ding hi,” a cih ciangin, </VERS>
            <VERS vnumber="13"> Baptaizpa Johan a cihna ahih lam a nungzuite in a thei uh hi.</VERS>
            <VERS vnumber="14"> Mihonpi omna-ah a tun’ uh ciangin mi khat in, Zeisu kiangah va nai-in khukdin’ a, </VERS>
            <VERS vnumber="15"> “Topa aw, ka tapa hong hehpihsak in. Amah in sibup natna vei-in a gim mahmah hi. Meikhuk sung leh tui sungah, tam veipi a puk ngei zo hi. </VERS>
            <VERS vnumber="16"> Na nungzuite kiangah ka paipih hangin, amau in a damsak zo kei uh hi,” ci-in a ko hi. </VERS>
            <VERS vnumber="17"> Zeisu in, “Upna nei lo, a lungkhauh pawlte aw, kei note tawh bang tan vei omkhawm ding ka hi hiam? Note bang tan vei hong thuak zo ding ka hi hiam? Tua naupang ka kiangah hong paipih un,” a ci hi. </VERS>
            <VERS vnumber="18"> Zeisu in tua dawi a taai ciangin, naupang sung pan paikhia a, tua hun akipanin naupang a dam hi.</VERS>
            <VERS vnumber="19"> Tua ciangin a nungzuite in gamdaihna mun, Zeisu kiangah va nai uh a, “Kote in tua dawi bang hangin hawlkhia zo lo ka hi uh hiam?” ci-in a dot uh leh, </VERS>
            <VERS vnumber="20"> Zeisu in, “Na upna uh a neu hang hi. Ke’n aman takpi kong cih-inah, note in ankamtang khat cia bang upna nei le-uh teh hih mual kiangah, “Kinkhia in,’ na cih uh leh, kikhin ding hi. </VERS>
            <VERS vnumber="21"> Note in upna nei le-uh teh, bawl zawh loh na khat beek na nei kei ding uh hi,” ci-in a gen hi.</VERS>
            <VERS vnumber="22"> Galile gamah a om lai takun Zeisu in, “Mihing Tapa mite khut tungah a kipia ding hi. </VERS>
            <VERS vnumber="23"> Tua mite in amah a that ding uh hi. Ni thum ni-in a thokik ding hi,” ci-in a nungzuite a hilh ciangin, amaute a dah mahmah uh hi.</VERS>
            <VERS vnumber="24"> Kapernaum khua-ah a tun’ ciangin, biakna innpi siahdongte Piter kiangah pai uh a, “Na Siapa in biakna innpi siah hamu liau lo ahi hiam?” ci-in a dot ciangin, </VERS>
            <VERS vnumber="25"> Piter in “A liau hi,” a ci hi. Piter inn sungah a tum ciangin Zeisu in, “Simon aw, nang bangci ngaihsut na hi hiam? Leitung kumpite in kua kiangah phiangsiah a dong uh hiam? Amau tate tungah a dong uh hiam? Midangte tungah a dong uh hiam? ci-in a dot leh, </VERS>
            <VERS vnumber="26"> Piter in, “Midangte tungah dong ahi uh hi,” a ci hi. Zeisu in, “Tua bang ahih leh, a tate a peng uh hi. </VERS>
            <VERS vnumber="27"> Ahih hangin, tua mite in eite’ hangin a puk loh nadingun, tuili-ah pai in la, nga thang va siah in. Nga na mat masak la in la, a kam na phen ciangin peekkhat na mu ding hi. Tua dangka la in la, kei ading leh nang adingin siahdongte na pia in,” a ci hi.</VERS>
        </CHAPTER>
        <CHAPTER cnumber="18">
            <VERS vnumber="1">Tua lai takin a nungzuite in Zeisu kiangah va nai uh a, “Vantung Gam sungah kua a lian bel ding hiam?” ci-in a dong uh hi. </VERS>
            <VERS vnumber="2"> Zeisu in naupang khat samin, amaute laizang ah a koih khit ciangin, </VERS>
            <VERS vnumber="3"> “Ke’n aman takpi kong cih-inah na kikheel uh a, hih naupangno bang na suah kei uh leh, Vantung Gam sungah na tum zo kei ding uh hi. </VERS>
            <VERS vnumber="4"> Tua ahih ciangin, naupang mah bangin lungsim a kiniamsakte in, Vantung Gam sungah a lianbel ahi ding hi. </VERS>
            <VERS vnumber="5"> Keima min hangah hih bang naupangno khat a ngai peuhmah in kei zong hong ngai hi.”</VERS>
            <VERS vnumber="6"> “Kei hong um hih naupang khat a puksak mi peuhmah in, a ngawng ah an gawina suang lian khat khih-in, tuipi thuk sungah a tumcip leh, amah ading a hoihzaw ding hi.”</VERS>
            <VERS vnumber="7"> “Puk nading om ahih ciangin, leitung mite in gimna a thuak ding uh hi. Bang hang hiam na cih uh leh, puk nading thu a om hi. Ahih hangin, a puksakpa in gimna a thuak ding hi. </VERS>
            <VERS vnumber="8"> Na khut ahi zongin, na khe ahi zongin, hong puksak leh, na khut na khe sattan in la, paii in. Khut leh khe kim nei-in tawntung meikuang sungah khulna na thuak sangin, khut bui, khe bui, a poi sa-in nuntakna sungah na tum leh, nang ading a hoihzaw ding hi. </VERS>
            <VERS vnumber="9"> Na mittang in hong puksak leh, khelkhia in la, paai in. Na mittang kim nei-in meikuang sungah khulna na thuak sangin, mittang khat guak tawh nuntakna sungah na tum leh, nang ading a hoihzaw ding hi.”</VERS>
            <VERS vnumber="10"> “Note in hih naupangte khatpeuh mah na simmawh loh nadingun na kikeem un. </VERS>
            <VERS vnumber="11"> Bang hang hiam cih leh, amau’ vantung mite in, vantungah a om ka Pa’ maitang a mu niloh uh hi, ka ci hi. (Bang hang hiam na cih uh leh Mihing Tapa in a mangthang mite gumkhia dingin hong pai ahi hi). </VERS>
            <VERS vnumber="12"> Bangci na lungngai uh hiam? Tuu zakhat a neipa in, a tuu khat mangthang leh, tuu sawmkua-le-kua nusia a, mualtungah a mangthang tuu khat zong thei hilo ahi hiam? </VERS>
            <VERS vnumber="13"> A muh leh, a mangthang lo tuu sawmkua leh kuate sangin, a mang tuu pen tungah a lungdam zaw hi, aman takpi-in kong ci hi. </VERS>
            <VERS vnumber="14"> Tua mah bangin vantungah a om na Pa un, tua naupangte khat a kisiat nading a ut kei hi.”</VERS>
            <VERS vnumber="15"> “Na u na nau in na tungah hong khialh leh, ama kiangah pai in la, no gel bek omin ama mawhna pulakin thu hilh in. Amah in na thu hong man’ leh, na u na nau na ngah zo hi. </VERS>
            <VERS vnumber="16"> Nangma thu hong man’ nop kei leh, teci nih bang thum bang kampauna tawh thu khempeuh a kip theih nadingin, midang nih bang thum bang samin paipih in. </VERS>
            <VERS vnumber="17"> Amah in tua mite’ thu a man’ nop kei leh, pawlpite kiangah na ko in. Pawlpite’ thu a man’ kei leh, amah Gentail leh siahdongte bangin na ngaihsun in.”</VERS>
            <VERS vnumber="18"> “Ke’n aman takpi kong cih-inah, leitungah na hen peuhmah, vantungah a kihen ding hi. Leitungah na phel peuhmah vantungah a kiphel ding hi. </VERS>
            <VERS vnumber="19"> Khatvei kong gen kikinah, leitungah note nih kithutuak a, thu na nget uh leh, na nget khempeuh vantung khua-ah a om ka Pa in hong pia ding hi. </VERS>
            <VERS vnumber="20"> Bang hang hiam na cih uh leh, nih bang thum bang ka min tawh a kikhop uh ciangin, amau laizangah ka om hi,” ci-in Zeisu in a gen hi.</VERS>
            <VERS vnumber="21"> Tua khit ciangin Piter in va nai a, “Topa aw, ka u ka nau in kei tungah hong khial leh, ama mawhna bangzah vei ka maisak ding hiam? Sagih vei dongin ka maisak ding hiam?” ci-in a dot ciangin </VERS>
            <VERS vnumber="22"> Zeisu in, “Sagih vei dong maisak in kong ci kei hi. Sawm sagih mun sagih vei dongin maisak in kong ci hi. </VERS>
            <VERS vnumber="23"> Tua ahih ciangin, Vantung Gam in ama nasemte ciamtehna lai a en nuam kumpipa khat tawh kibang hi. </VERS>
            <VERS vnumber="24"> A ciamtehna lai a et lai takin, talen tulsawm a ba nasempa khat a mai-ah hong paipih uh hi. </VERS>
            <VERS vnumber="25"> Tua pa in a leiba loh nading nei lo ahih ciangin, ‘Amah a kipan, a zite, a tate, a sum khempeuh zuakin a leiba hong loh ta hen,’ a topa in a ci hi. </VERS>
            <VERS vnumber="26"> Tua ahih ciangin, tua nasempa in a mai-ah bokin, ‘Topa aw, kei hong hehpih in la, na ngak lai in, ka leiba khempeuh kong loh ding hi,’ a cih leh, </VERS>
            <VERS vnumber="27"> a topa in hehpih a, a leiba khempeuh maisakin a khah hi. </VERS>
            <VERS vnumber="28"> Ahih hangin, tua nasempa paikhia a, ama dangka zakhat a ba, ama lawmpa’ nasem khat a muh ciangin a gawl meekin, ‘Na leiba hong loh in,’ a ci hi. </VERS>
            <VERS vnumber="29"> Tua nasempa bokin, ‘Kei hong hehpih in la, na ngak lai in, ka leiba khempeuh kong loh ding hi,’ ci-in a thuum hangin, </VERS>
            <VERS vnumber="30"> sum neipa in hehpih nuam lo a, a leiba khempeuh a loh khit matengin thong sungah a khum hi. </VERS>
            <VERS vnumber="31"> Tua thu adang nasemte in a theih uh ciangin, a dah uh a, a gamtatna thu khempeuh a topa uh kiangah ko uh hi. </VERS>
            <VERS vnumber="32"> Tua ahih ciangin a topa un leibapa sam a, ‘Gilo nasempa aw, nang in kei kiangah nong thuum ciangin, na leiba khempeuh kong maisak hi. </VERS>
            <VERS vnumber="33"> Kei in nang ka hong hehpih bangin, nang zong tua na lawmpa hehpih thei lo na hi hiam?’ ci-in heh mahmah a, </VERS>
            <VERS vnumber="34"> a leiba a loh khit matengin mi bawlsiate’ khut sungah a pia hi. </VERS>
            <VERS vnumber="35"> Note in zong na u na nau uh’ khialhna na lungsim panun maisak kei le-uh teh, vantung khua-ah a om ka Pa in tua kumpipa mah bangin, note khempeuh tungah hong bawl ding hi.” a ci hi.</VERS>
        </CHAPTER>
        <CHAPTER cnumber="19">
            <VERS vnumber="1">Tua thu Zeisu in a hilh khit ciangin, Galile gam panin pai a, Judah gam Jordan gun gal khatah a tung hi. </VERS>
            <VERS vnumber="2"> Mi tampite in a nung zui uh a, tua munah cinate a damsak hi.</VERS>
            <VERS vnumber="3"> Farisaite in a kiangah va nai uh a, “Thu khempeuh hangin zi a mak tuak hiam?” ci-in a ze-et nadingin a dot uh ciangin, </VERS>
            <VERS vnumber="4"> Zeisu in, “A piangsakpa in a kipat cilin, numei leh pasal a piangsak hi. </VERS>
            <VERS vnumber="5"> ‘Tua ahih ciangin pasal in a nu a pa nusia-in, a zi a bel ding hi. Tua nihte in sakhat, pumkhat a suak ding uh hi,’ a cihna thu Lai Siangtho sungah sim ngeilo na hi uh hiam? </VERS>
            <VERS vnumber="6"> Tua ahih ciangin amaute in nih hi lo, khat bek ahi uh hi. Tua ahih ciangin Pasian in a gawm khawmsate mite in kikhensak kei uh hen,” a ci hi. </VERS>
            <VERS vnumber="7"> Amaute in, “Tua bang ahih leh, kikhenna lai pia-in, a zi ma hen,’ ci-in Moses in bang hangin thu a pia hiam?” ci-a a dot uh ciangin, </VERS>
            <VERS vnumber="8"> Zeisu in, “Note na lungsim uh khauh lua ahih ciangin, a zi a mak theih nadingin Moses in thu a pia hi. Ahih hangin a kipat cilin tua bang ahi kei hi. </VERS>
            <VERS vnumber="9"> Ke’n kong cih-inah, adang pasal tawh a mawh longal, thu dang hangah ama zi ma a, numei dang tawh a kiteengte in angkawm ahi uh hi. A maksa numei a teen’pihte in mi’zi tawh a mawh hi,” a ci hi. </VERS>
            <VERS vnumber="10"> A nungzuite in, “Nupate thu in hih bang ahih leh, kiteeng kei leeng a pha ding hi,” a ci hi. </VERS>
            <VERS vnumber="11"> Zeisu in, “Hih thu mi khempeuh in mang zo lo ding uh hi. </VERS>
            <VERS vnumber="12"> A nu sung pan geh bang mi a om hi. Midangte in a geh bang a om hi. Vantung Gam hangah geh bang a suak zong om hi. Hih thu a mang zote in na mang ta un,” a ci hi.</VERS>
            <VERS vnumber="13"> Tua ciangin naupangte tungah a khut nga a, thu a ngetsak nading deihin, Zeisu kiangah paipih uh a, a nungzuite in a kham uh hi. </VERS>
            <VERS vnumber="14"> Zeisu in, “Naupangte omsak ta un. Ka kiangah hong pai ding uh kham kei un. Bang hang hiam na cih uh leh, Vantung Gam in tua bangte gam ahi hi,” a ci hi. </VERS>
            <VERS vnumber="15"> Naupangte tungah a khut a ngak khit ciangin, tua mun panin a paikhia hi.</VERS>
            <VERS vnumber="16"> Tua lai takin mi khat in Zeisu kiangah va nai a, “Sia aw, nuntak tawntungna ka ngah nadingin, a pha bang ka bawl ding hiam?” ci-a a dot ciangin, </VERS>
            <VERS vnumber="17"> Zeisu in, “Bang hangin kei kiangah phatna thu hong dong na hi hiam? Mipha khat bek a om hi. Ahih hangin nuntakna sungah na tum nop leh, thukhamte na tang in,” a ci hi. </VERS>
            <VERS vnumber="18"> Tangvalpa in, “Bang thukhamte tang ding ka hi hiam?” a cih kik ciangin Jeus in, “Mi na that kei in. Mi’ zi tawh na mawh kei in. Mi’ sum na gu kei in. A hi lo teci na pang kei in. </VERS>
            <VERS vnumber="19"> Na nu leh na pa zahtak in. Na pumpi na it bangin na lawmte zong na it in,” a ci hi. </VERS>
            <VERS vnumber="20"> Tua tangvalpa in, “Tua thu khempeuh ka tang zo hi. Bang sam lai ka hi hiam?” a cih kik ciangin, </VERS>
            <VERS vnumber="21"> Zeisu in, “Nang a siangtho nuam na hih leh, pai in la, na neihsa teng zuakin mizawngte na pia in. Tua ahih leh, vantung gam sungah sum na nei ding hi. Tua khit ciangin ka nung hong zui in,” a ci hi. </VERS>
            <VERS vnumber="22"> Tua tangvalpa in tua thu a zak ciangin lungkim loin a paikhia hi. Bang hang hiam i cih leh, sum tampi a nei hi.</VERS>
            <VERS vnumber="23"> Zeisu in, “Ke’n aman takpi kong cih-inah, sumhaute in Vantung Gam sung lut nading a haksa mahmah hi. </VERS>
            <VERS vnumber="24"> Khatvei kong cih kikinah, sai khat in phim bil vangah a khumhak sangin, sumhau mite in Pasian’ Gam sungah lut nading a haksa zaw hi,” ci-in a nungzuite kiangah a gen hi. </VERS>
            <VERS vnumber="25"> A nungzuite in tua thu a zak uh ciangin, lamdang mahmah a sa uh hi. “Tua bang ahih leh, kua in gupna ngah zo ding hiam?” a ci uh hi. </VERS>
            <VERS vnumber="26"> Zeisu in amaute enin, “Hih thu mite in ahih zo kei uh hi. Ahih hangin Pasian in na khempeuh ahih thei hi,” a ci hi. </VERS>
            <VERS vnumber="27"> Tua lai takin Piter in, “Kote in ka neihsa khempeuh uh nusia-in, nangmah ka hong zui uh hi. Tua ahih ciangin bang ka ngah ding uh hiam?” ci-in a dong hi. </VERS>
            <VERS vnumber="28"> Zeisu in, “Ke’n aman takpi kong cih-inah, na khempeuh a thak kibawl kik a, Mihing Tapa in vangliatna tokhom tungah a tut ciangin ka nung hong zui note in thukhen tokhom sawm leh nih tungah tu-in, Israel mipawl sawm leh nihte tungah thu na khen ding uh hi. </VERS>
            <VERS vnumber="29"> Kei min hangin a inn, a sanggampa, a sanggamnu, a nu a pa, a tate, tua teng a nusiate khempeuh in a zah zakhat ngah a, nuntak tawntungna a luah ding uh hi. </VERS>
            <VERS vnumber="30"> Ahih hangin, a masate tampi in a nunung ding uh hi. A nunung tampite in a masa ding uh hi.”</VERS>
        </CHAPTER>
        <CHAPTER cnumber="20">
            <VERS vnumber="1">“Vantung Gam in leenggah lo sungah nasem dingte cial dingin zingsanga a kuankhia inn teekpa tawh kibang hi. </VERS>
            <VERS vnumber="2"> Amah in, ‘Ni khatin peek khat hong pia ning, ci-in nasem dingte tawh a kiciam khit uh ciangin, leenggah lo-ah a sawl hi. </VERS>
            <VERS vnumber="3"> Nai kua ciangin kuankhia leuleu a, midang kimkhat nasem loin sumbuk ah a ding mawkte a muh ciangin, </VERS>
            <VERS vnumber="4"> ‘Note zong ka leenggah lo-ah va pai un. A kituak zah ka hong pia ding hi,’ ci-a tua mite a kuan uh hi. </VERS>
            <VERS vnumber="5"> Sun lai tak khatvei, nitak nai thum ciangin khatvei pai kik a, ahih ngei bangin ahih hi. </VERS>
            <VERS vnumber="6"> Nitak nai nga ciangin kuankhia leuleu a, midang nasem lo-a ding a muh ciangin, ‘Note in ni khat tawntung nasem loin bang hangin hih lai-ah ding-in na om uh hiam,’ ci-a a dot ciangin, </VERS>
            <VERS vnumber="7"> tua mite in, ‘Kote kuamah in hong cial lo hi,’ a cih uh ciangin, ‘Tua ahih leh, no zong ka leenggah lo-ah pai un,’ a ci hi. </VERS>
            <VERS vnumber="8"> Nitak ciangin, leenggah lo neipa in, ‘Nasemte samin a tum nunungpen pan a kipanin, a tum masate dongin thaman na pia in,’ ci-in, sumkeempa kiangah thu a pia hi. </VERS>
            <VERS vnumber="9"> Tua ahih ciangin, nitak nai nga lai takin a cialte in hong pai uh a, peekkhat tek a ngah uh hi. </VERS>
            <VERS vnumber="10"> A tum masate in ‘Eite in a tamzaw i ngah kha ding hi,’ ci-a a ki-upmawh uh hangin, peek khat tek mah a ngah uh hi. </VERS>
            <VERS vnumber="11"> Amaute in a ngah khit uh ciangin, inn teekpa a gensia uh hi. </VERS>
            <VERS vnumber="12"> ‘A tum nunungte in nai khat bek na a sem uh hi. Sun nilohin nakpi na sem a, nisa thuak kote tawh hong kibangsak hi,’ a ci uh hi. </VERS>
            <VERS vnumber="13"> Inn teekpa in tuate khat kiangah, ‘Lawm aw, nangma tungah ka khial kei hi. Note in kei tawh dangka peek khat piak ding i kiciamna mang hilo na hi uh hiam? </VERS>
            <VERS vnumber="14"> Na sum uh la un la, pai un. A tum nunungte note tawh a kikim ka pia nuam hi. </VERS>
            <VERS vnumber="15"> Ka sumte ka ut bangin zang thei lo ka hi hiam? Ahih kei leh, kei mipha ka hih ciangin, hong mudah na hi uh hiam?’ a ci hi. </VERS>
            <VERS vnumber="16"> Tua mah bangin, a nunungte in a masa ding uh hi. A masate in a nunung ding uh hi,” ci-in a hilh hi.</VERS>
            <VERS vnumber="17"> Zeisu Jerusalem khuapi-ah a pai lai takin, a nungzui Sawm-le-nihte gam daihna-ah sam a, </VERS>
            <VERS vnumber="18"> “Eite Jerusalem khuapi ah i pai ding hi. Mihing Tapa in siampi liante leh laitheite khut tungah a kipia ding hi. </VERS>
            <VERS vnumber="19"> Amaute in amah a sih nading thu a khen khit uh ciangin, zahko-in sat uh a, singlamteh tungah thah dingin Gentailte’ khut tungah a pia ding uh hi. Ni thum ni-in a thokik ding hi,” a ci hi.</VERS>
            <VERS vnumber="20"> Tua lai takin Zebedi’ tapate, a nu leh a tate tawh Zeisu kiangah paikhawm uh a, thu khat a ngen uh hi. </VERS>
            <VERS vnumber="21"> Zeisu in, “Bang deih na hi uh hiam?” ci-in a dot ciangin, “Topa na Gam sungah ka tapate, na taklam khat, na veilam khat a tut theih nadingun thu hong pia in,” ci-in a ngen uh hi. </VERS>
            <VERS vnumber="22"> Zeisu in, “Note in na hong ngetna uh na thei kei uh hi. Ka dawn ding hai dawn zo ding na hi uh hiam?” a cih ciangin, “Ka dawn zo ding uh hi,” a ci uh hi. </VERS>
            <VERS vnumber="23"> Zeisu in, “Ka dawn ding hai na dawn takpi ding uh hi. Ahih hangin, ka taklam leh veilam ah tut nading, ke’n thu ka hong pia thei kei hi. Ka Pa in ngah dinga a bawlsate in a ngah ding uh hi,” a ci hi. </VERS>
            <VERS vnumber="24"> A nungzui sawmte in a zak uh ciangin, tua unaute gel tungah a heh uh hi. </VERS>
            <VERS vnumber="25"> Zeisu in a nungzuite sam a, “Gentailte a hausate in amau tungah a mang uh a, miliante in amaute a uk uh note in na thei uh hi. </VERS>
            <VERS vnumber="26"> Note laka tua bang ahi kei hi. Note laka milian a suak nuamte in nomau’ na sem uh hen. </VERS>
            <VERS vnumber="27"> Note lakah makai a suak nuamte in note sila suak uh hen. </VERS>
            <VERS vnumber="28"> Tua mah bangin, Mihing Tapa in midangte na sem sak dingin hong pai ahi kei hi. Midangte’ na sem ding a, mi tampi tankhia ding leh, a nuntakna pia dingin a hong pai hi,” a ci hi.</VERS>
            <VERS vnumber="29"> Jerikho khuapi pan a paikhiat lai takun, mi tampi in Zeisu nung a zui uh hi. </VERS>
            <VERS vnumber="30"> Zeisu hong pai thu a zak uh ciangin, lam gei-ah a tu mittaw nih in, “David’ Tapa Topa aw, kote hong hehpih in,” ci-in a kiko uh hi. </VERS>
            <VERS vnumber="31"> Mihonpite in a tawp nadingun tuate a taai uh hangin, “David’ Tapa aw, kote hong hehpih in,” ci-in a kiko sawnsawn uh hi. </VERS>
            <VERS vnumber="32"> Zeisu ding-in mittawte sam a, “Note ading bang kong bawl ding deih na hi uh hiam?” ci-in a dot ciangin, </VERS>
            <VERS vnumber="33"> “Topa aw, ka mittang uh hong vaksak leteh ka ut uh hi,” a ci uh hi. </VERS>
            <VERS vnumber="34"> Zeisu in hehpihhuai sa a, amau’ mittang a khut tawh a lawn’ ciangin, thakhatin amau in khua mu thei uh a, a nung a zui pah uh hi.</VERS>
        </CHAPTER>
        <CHAPTER cnumber="21">
            <VERS vnumber="1">Amaute in Jerusalem khuapi a naih uh a, Oliv Mual tungah a om Bethfage khua-ah a tun’ uh ciangin, Zeisu in a nungzuite nih sawl a, </VERS>
            <VERS vnumber="2"> “Na mai-uh ah a om khua-ah pai un. Tua khua-ah khau khihsa a om, la nuta thakhatin na mu ding uh hi. La khau sut un la, ka kiangah hong paipih ta un. </VERS>
            <VERS vnumber="3"> Mi khatpeuh in na kiang uhah thu khat peuhmah hong gen leh, ‘Topa in a deih hi,’ ci le-uh teh amau in thakhatin hong khah ding uh hi,” ci-in a vaikhak hi. </VERS>
            <VERS vnumber="4"> Tua bang hihna in, Pasian in a kamsangpa tungah a genkholhsa bang a tun’ nading ahi hi. A genna in:</VERS>
            <VERS vnumber="5"> “En in, na Kumpipa, lungsimniam tawh, Lapi’ ta lano leh la tungah tuangin, Na kiangah hong pai ding hi,’ ci-in, Zion’ tanu kiangah na gen ding hi,” ci-in a gen hi. </VERS>
            <VERS vnumber="6"> A nungzuite in Zeisu’ vaikhak bangin a pai uh a, </VERS>
            <VERS vnumber="7"> la nuta hong paipih uh a, a tung uhah amau puante a phah khit uh ciangin, Topa a tuang sak uh hi. </VERS>
            <VERS vnumber="8"> Mihonpite in lampi-ah amau puante a phah uh hi. Adangte in singhiang satin lampi-ah a phah uh hi. </VERS>
            <VERS vnumber="9"> A mai pai, a nung a zui mihonpite in, “David’ Tapa tungah Hosanna! Pasian’ min tawh hong paipa in thupha ngah ta hen! Van a sangbelna-ah Hosanna!” ci-in a kiko uh hi. </VERS>
            <VERS vnumber="10"> Jerusalem khuapi a tun ciangin, khua zangpi-in kising hehu uh a, “Hihpa in kua mi ahi hiam?” ci-in a dot uh leh, </VERS>
            <VERS vnumber="11"> mihonte in, “Hihpa in Galile gam Nazareth khua kamsangpa Zeisu hi,” a ci uh hi.</VERS>
            <VERS vnumber="12"> Zeisu in Pasian biakna innpi sungah a lut ciangin, biakna innpi sungah sumzuakte leh sumleite khempeuh hawlkhia in, dangka kheekte’ sabuaite leh vakhu zuakte’ tutphahte sawnthal sak a, </VERS>
            <VERS vnumber="13"> “Ka inn in thungetna inn a kici ding hi,’ ci-in Lai Siangtho sungah a kigelh hangin, note in guta buluhte omna na piangsak tazen uh hi,” a ci hi.</VERS>
            <VERS vnumber="14"> Tua khit ciangin, mittawte leh khe-baite, biakna innpi sungah Topa kiangah a pai uh ciangin amaute a damsak hi. </VERS>
            <VERS vnumber="15"> Nalamdangte a bawl leh, naupangnote in, “David’ Tapa tungah Hosanna!” ci-in biakna innpi sungah kiko uh siampi liante leh laitheite in a zak uh ciangin, a heh uh hi. </VERS>
            <VERS vnumber="16"> “Hih naupangte in bang thu a gen uh cih na za hiam?” ci-in a dot uh ciangin Zeisu in, “Ka za hi. ‘Naupangte leh nawi nete kam sung pan Nang in minphatna na piangsak hi,’ a cihna thu, note in khatvei beek sim ngeilo na hi uh hiam?” a ci hi. </VERS>
            <VERS vnumber="17"> Tua lai takin, amaute paisanin khua sung pan paikhia a, Bethani khua tungin tua san takah a giak hi.</VERS>
            <VERS vnumber="18"> Zing ciangin khuapi sungah a pai kik lai takin, Zeisu a gil kial hi. </VERS>
            <VERS vnumber="19"> Lampi geiah theikung khat a muh ciangin a kiangah a va pai leh, a teh longal bangmah a mu kei hi. Zeisu in, “Tu-a kipan gah loin om tawntung in,” a cih ciangin theikung dinggaw pah hi. </VERS>
            <VERS vnumber="20"> A nungzuite in a muh uh ciangin, “Hih theikung thakhatin a dinggaw hi,” ci-in lamdang a sa uh hi. </VERS>
            <VERS vnumber="21"> Zeisu in, “Ke’n aman takpi kong cih-inah, note in um khial loin upna taktak na neih uh leh, hih theikung tungah ka hih bangin na bawl thei uh tham loin, hih mual kiangah, ‘Na omna pan na kinkhia in la, tuipi sungah na kipaai in,’ ci le-uh teh na cih uh mah bangin a piang ding hi. </VERS>
            <VERS vnumber="22"> Upna tawh thu na nget uh leh, na nget khempeuh uh na ngah ding uh hi,” a ci hi.</VERS>
            <VERS vnumber="23"> Zeisu biakna innpi-ah lut a, thu a hilh lai takin siampi liante leh upate a kiangah pai uh a, “Hih nate bang thuneihna tawh bawl na hi hiam? Hih thu kua in hong pia ahi hiam?” ci-in a dot uh ciangin, </VERS>
            <VERS vnumber="24"> Zeisu in zong, “Note ke’n kam khat kong dong ding hi. Na hong dawn’ theih uh leh, hih nate kua thu tawh ka bawl kong gen ding hi. </VERS>
            <VERS vnumber="25"> Johan’ baptaizna thu in koi panin hong piang ahi hiam? Vantung pan hong piang ahi hiam? Mi tung pan hong piang ahi hiam?” ci-in a dot ciangin, “Vantung pan hong pai hi,” ci leeng, ‘Note in ama thu bang hangin um lo na hi uh hiam?” ci-in hong dong zel ding hi. </VERS>
            <VERS vnumber="26"> “Mi tung pan hong piang hi,’ ci leeng, mite i kihta hi. Bang hang hiam i cih leh mi khempeuh in Johan kamsangpa a sa uh hi,” ci-in khat leh khat a kikup khit uh ciangin, </VERS>
            <VERS vnumber="27"> “Ka thei kei uh hi,” ci-a a gen uh ciangin Zeisu in, “Tua mah bangin hih nate kua thu tawh ka bawl, kong gen kei ding hi.”</VERS>
            <VERS vnumber="28"> “Note in bangci ngaihsut na hi uh hiam? Mi khat in tapa nih a nei hi. Tua pa a ta lianpen kiangah pai a, ‘Ka ta aw, tuni-in ka leenggah lo-ah kuanin va sem in,’ a cih ciangin, </VERS>
            <VERS vnumber="29"> a ta upa bel in, ‘Kei kuan kei ning,’ a cih hangin, a nung ciangin kisikkik a, a kuan hi. </VERS>
            <VERS vnumber="30"> A pa a tapa neu kiangah pai a, a sawl masak bangin a sawl kik ciangin, a ta in, ‘Va kuan ning, pa aw,’ a cih hangin a kuan kei hi. </VERS>
            <VERS vnumber="31"> Tua tate gel koi pen in a pa’ deihna banga ta ahi hiam?” ci-in a dot ciangin amaute in, “A tapa upa pen a ta hi,” a ci uh hi. Zeisu in, “Ke’n aman takpi kong cih-inah, phiangsiah dongte leh numei gilote in Pasian Gam sungah note sangin a lut masa zaw ding uh hi. </VERS>
            <VERS vnumber="32"> Bang hang hiam cih leh, Johan in thuman lam tawh na kiang uhah hong pai hangin, ama thu na um kei uh hi. Siahdongte leh numei gilote in ama thu a um uh hi. Note in tua thu na muh uh ciangin, Johan’ thu um dingin na kisik kei uh hi,” ci-in a gen hi.</VERS>
            <VERS vnumber="33"> “Adang thugentehna khat na ngai un: Inn neipa khat in lo lai-ah leenggah kungte suan a, gawlin a um khit ciangin, leenggah cil nading to a, tausang buk khat a lam khit ciangin, lo khote khawh lawhsakin khual a zin san hi. </VERS>
            <VERS vnumber="34"> A gah hun a tun’ dektak ciangin, a gah ngah dingin lo neipa in a nasemte, lo khawh lawhte kiangah a sawl hi. </VERS>
            <VERS vnumber="35"> Tua lo khawh lawhte in a nasemte a mat khit uh ciangin, khat sat, khat that, khat suang tawh a deeng uh hi. </VERS>
            <VERS vnumber="36"> Khatvei a masa sang a tam zaw nasemte a sawl kik ciangin, lo khawh lawhte in amasa bangin ahih zel uh hi. </VERS>
            <VERS vnumber="37"> A nunung pen ciangin lo neipa in, ‘Tua mite in ka tapa a zahtak ding uh hi,’ ci-in a tapa a sawl hi. </VERS>
            <VERS vnumber="38"> Ahih hangin, lo khawh lawhte in a tapa a muh uh ciangin, ‘Hihpa in a inn luah dingpa ahi hi. Hong pai un, amah thatin a sum luah ding teng eite in tang ni,’ ci-in khat leh khat a kikum uh hi. </VERS>
            <VERS vnumber="39"> Lo neipa’ tapa a mat khit uh ciangin leenggah lo nawlah paikhiatpihin a that uh hi. </VERS>
            <VERS vnumber="40"> Tua ahih ciangin, lo neipa a tun’ ciangin, lo khawh lawhte tungah bangci a bawl ding hiam?’ a ci hi. </VERS>
            <VERS vnumber="41"> ‘Tua migilote sugawp ding a, a gah a tun’ ciangin a gah a pia ding lo kho dangte a khawh lawhsak ding hi,” ci-in a gen uh hi. </VERS>
            <VERS vnumber="42"> Tua ciangin Zeisu in: “‘Inn lamte’n a nilkhiat suang in, A nung ciangin innkiu suang a piang hi. Tua thu Pasian in bawl a, Eite mai-ah a lamdang hi,’ a cihna Lai Siangtho sungah note in khatvei beek sim ngeilo na hi uh hiam? </VERS>
            <VERS vnumber="43"> Tua ahih ciangin, ke’n kong cih-inah Pasian Gam note kiang pan kilakhia ding a, tampi gah a gahsak thei mipawl dangte kipia ding hi. </VERS>
            <VERS vnumber="44"> Hih suang tungah a kiate in a kitan ding hi. A tungah hih suang kia a, a deen’ khak peuhmahte kizangawp ding hi,” a ci hi.</VERS>
            <VERS vnumber="45"> Tua thugentehna Farisaite leh siampi liante in a zak uh ciangin, amau cihna a, a gen ahih lam a thei uh hi. </VERS>
            <VERS vnumber="46"> Amau in Zeisu mat dingin a zon’ uh hangin mihonpi a kihta uh hi. Bang hang hiam i cih leh, mi khempeuh in Topa in Pasian’ kamsangpa hi a ci uh hi.</VERS>
        </CHAPTER>
        <CHAPTER cnumber="22">
            <VERS vnumber="1">Zeisu in mihonpite kiangah thugentehna a genkik inah: </VERS>
            <VERS vnumber="2"> “Vantung Gam in a tapa ading molakpawi a kham kumpipa tawh kibang hi. </VERS>
            <VERS vnumber="3"> Amah in a nasemte sawl a, a khohsate a sapsak hangin a hawh nuam kei uh hi. </VERS>
            <VERS vnumber="4"> Khatvei, adang nasemte sawl a, ‘Kei ka pawikham nading ka kisa khin zo hi. Ka bawng leh bawngno thaute kigo khin zo hi. Na khempeuh a baihsa-in a om hi. Mopina pawi sungah hong hawh ta un,’ ci-in ka khohsate va hilh kik un,’ ci-in a sawl hi. </VERS>
            <VERS vnumber="5"> Ahih hangin a sapte in thusim lo uh a, khat lo a kuan hi; khat sumzuakin a pai hi. </VERS>
            <VERS vnumber="6"> A om laite in a nasemte manin, bawlsia-in a that uh hi. </VERS>
            <VERS vnumber="7"> Kumpipa in a zak ciangin, heh mahmah a, a galkapte kuan sakin tua mi thatte khempeuh thatin a khua uh mei-in a halsak hi. </VERS>
            <VERS vnumber="8"> Tua laitakin kumpipa in a nasemte kiangah, ‘Ka mopina pawi ding teng a baihsa-in a om hi. Ahih hangin ka sapsate a kilawm kei uh hi. </VERS>
            <VERS vnumber="9"> Tua ahih ciangin lamka-ah pai un la, na muh khempeuh uh hong sam un,’ a ci hi. </VERS>
            <VERS vnumber="10"> A nasemte in lampi-ah paikhia uh a, a gi, a gilote, a muh khempeuh a kikhawmsak uh a, mopina pawi sungah mi a dim hi.</VERS>
            <VERS vnumber="11"> Kumpipa in a hawhte en dingin a lut ciangin, molakna puan silh lo-a om mi khat a mu hi. </VERS>
            <VERS vnumber="12"> ‘Zawl aw, molakna puan silh loin, bang ding hong lut na hi hiam?’ ci-in a dot ciangin tua pa in a dawn’ nading a thei kei hi. </VERS>
            <VERS vnumber="13"> Tua laitakin kumpipa in, ‘Tua pa a khut leh a khe hen un la, pua lam khuamialna sungah na paaikhia un,’ ci-in a nasemte a sawl hi. Kahna leh hagawina a om ding hi. </VERS>
            <VERS vnumber="14"> A kisam mite a tam hangin, a kiteel mite a tawm ding uh hi,” a ci hi.</VERS>
            <VERS vnumber="15"> Tua laitakin Farisaite paikhia uh a, “Bangci leeng Zeisu kam tawh i siah zo ding hiam” ci-in a kikup khit uh ciangin, </VERS>
            <VERS vnumber="16"> amau’ nungzuite leh Herod’ nungzuite, Zeisu kiangah sawlin, “Sia aw, nang in thutak genpa na hi hi. Kuamah na kihta kei a, mi maitang zahtak loin Pasian thu a tangtakin na hilh cih ka thei uh hi. </VERS>
            <VERS vnumber="17"> Tua bang ahih ciangin, Sia aw, bangci ngaihsut na hi hiam? Kaisar kumpipa siah piak tuak ahi hiam, piak tuak lo ahi hiam hong hilh in” ci-in a dongsak uh hi. </VERS>
            <VERS vnumber="18"> Zeisu in amaute gitlohna a theih ciangin, “Mi simtatte aw, bang hangin kei hong ze-et na hi uh hiam? </VERS>
            <VERS vnumber="19"> Phiangsiah dangka hong lak un,” a cih leh denarias peek khat hong paipih uh hi. </VERS>
            <VERS vnumber="20"> Zeisu in, “Hih kua min, kua lim ahi hiam?” ci-in a dot ciangin, </VERS>
            <VERS vnumber="21"> “Kaisar kumpipa lim leh min hi,” a ci uh hi. Tua ciangin Zeisu in, “Kaisar kumpipa’ sum Kaisar kumpipa na pia un. Pasian’ sum Pasian na pia un,” a ci hi. </VERS>
            <VERS vnumber="22"> Amaute in tua thu a zak uh ciangin lamdangsa-in a kiang pan a paikhia uh hi.</VERS>
            <VERS vnumber="23"> “Misite’ thawhkikna om lo hi,” a ci Saddusite in, </VERS>
            <VERS vnumber="24"> tua ni-in Zeisu kiangah va pai uh a, “Topa aw, mi khat in ta nei loin a sih leh, ama zi a nau in luah hen la, a u’ khang a man’ loh nadingin kizom ta hen,’ ci-in Moses in thu a pia hi. </VERS>
            <VERS vnumber="25"> Kote lakah unau sagih a om uh hi. A upa pen in zi nei a, a si hi. </VERS>
            <VERS vnumber="26"> Ta a neih loh manin ama zi a nau tawh a nusia hi. Tua mah bangin a nihna leh a thumna a kipan a sagihna dongin ahi uh hi. </VERS>
            <VERS vnumber="27"> A nunung penin a numei zong a si hi. </VERS>
            <VERS vnumber="28"> Tua bang ahih leh, thawhkik ni ciangin tua numei in unau sagih lakah kua pen’ zi hi ding hiam? Bang hang hiam na cih leh, amaute a vekpi un tua numei tawh a kiteeng uh hi,” a ci uh hi.</VERS>
            <VERS vnumber="29"> Zeisu in, “Note in Lai Siangtho ahi zongin, Pasian vangliatna ahi zongin thei lo na hih uh ciangin, na um khial uh hi. </VERS>
            <VERS vnumber="30"> Thawhkik ni ciangin kipina, kiteen’na om lo ding hi. Amaute in vantungmite tawh kibang ding uh hi. </VERS>
            <VERS vnumber="31"> Thawhkikna thu panin Pasian in, </VERS>
            <VERS vnumber="32"> ‘Kei in Abraham’ Pasian, Isaak’ Pasian, Jakob’ Pasian ka hi hi,’ a cihna thu note in sim ngeilo na hi uh hiam? Pasian in a site’ Pasian hi lo, a nungtate’ Pasian ahi hi,” a ci hi. </VERS>
            <VERS vnumber="33"> Mihonte in tua thu a zak uh ciangin a thuhilhna lamdang a sa uh hi.</VERS>
            <VERS vnumber="34"> Saddusite kam Zeisu in a dongkhak, Farisaite in a zak uh ciangin kikhawm uh a, </VERS>
            <VERS vnumber="35"> amau laitheipa khat in Zeisu ze-et a, </VERS>
            <VERS vnumber="36"> “Sia aw, Thukhamnate lakah bang thukham lianbel ahi hiam?” ci-in a dot ciangin, </VERS>
            <VERS vnumber="37"> Zeisu in, “Na Topa Pasian na lungsim khempeuh, na kha khempeuh, na pilna khempeuh tawh na it in. </VERS>
            <VERS vnumber="38"> Hih thukham in a masapen leh a lianpen thukham ahi hi. </VERS>
            <VERS vnumber="39"> Na pumpi na it bangin na lawmte zong na it in, a cihna thukham nihna in tua a masa thukham tawh kibang hi. </VERS>
            <VERS vnumber="40"> Hih thukham nih in, Thukhamna khempeuh leh Pasian’ kamsangte thuhilhna khempeuh a meen’na bulpi hi,” a ci hi.</VERS>
            <VERS vnumber="41"> Farisaite a kikhop lai takun Zeisu in, “Note in Khazih kua hi ci-in na um uh hiam? </VERS>
            <VERS vnumber="42"> Kua ta hi na ci uh hiam?” ci-in a dot ciangin, “David’ Tapa hi,” a ci uh hi. </VERS>
            <VERS vnumber="43"> Zeisu in, “Tua ahih leh, David in Kha Siangtho tawh, ‘Topa hi,’ bangci-a ci thei ahi hiam?” a ci hi. </VERS>
            <VERS vnumber="44"> David cihna in: “Topa in, ‘Na galte na khe nuai-ah ka koih matengin, Ka ziat lamah na tu in,’ ci-in, ka Topa kiangah a ci hi,” ci-in David in a ci hi. </VERS>
            <VERS vnumber="45"> Tua mah bangin David in, ‘Khazih, Topa hi,’ ci ahih ciangin bangci-in ama ta hi thei ding ahi hiam?” ci-a a dot ciangin, </VERS>
            <VERS vnumber="46"> kuamah in kamkhat beek dawng kik thei lo a, tua ni a kipanin kuamah in thu a dong ngam kei uh hi.</VERS>
        </CHAPTER>
        <CHAPTER cnumber="23">
            <VERS vnumber="1">Tua khit ciangin Zeisu in mihonpi leh a nungzuite thu a hilhinah, </VERS>
            <VERS vnumber="2"> “Farisaite leh laitheite in Moses’ tokhom tungah a tu uh hi. </VERS>
            <VERS vnumber="3"> Tua ahih ciangin, amau thukham khempeuh na zui un la, na tang un. Ahih hangin a gamtat uh bangin na ta kei un. Bang hang hiam na cih uh leh, amaute in a hilh bangun a gamta kei uh hi. </VERS>
            <VERS vnumber="4"> A gik mahmah, a puak hak van guangin, midangte’ liangko tungah a suat uh hangin, a khutme nangawn uh tawh khin nuam lo uh hi. </VERS>
            <VERS vnumber="5"> Amaute gamtatna khempeuh, mi mai-ah a kilat nadingin ahih uh hi. Amaute in a taubuh leh baanbuh liansak uh a, a puan mong teepkai a sausak uh hi. </VERS>
            <VERS vnumber="6"> Pawikhamna sungah tutna phabel leh kikhopna inn sungah tokhom a sangbel a deih uh a, </VERS>
            <VERS vnumber="7"> sumbukah zahtakna tawh hopih ahi zongin, ‘Rabbi aw,’ cihna ahi zongin a deih uh hi. </VERS>
            <VERS vnumber="8"> Note in, ‘Rabbi,’ hong cih ding na ut kei un, Bang hang hiam na cih uh leh, na to uh khat bek a om hi. Note khempeuh in unau pawlkhat na hi uh hi. </VERS>
            <VERS vnumber="9"> Leitungah kuamah, ‘Pa,’ na ci kei un, Vantungah a om na Pa uh khat bek a om hi. </VERS>
            <VERS vnumber="10"> ‘Topa,’ hong cih ding na deih kei un. Bang hang hiam na cih uh leh, Khazih ahi, na Topa uh khat bek a om hi. </VERS>
            <VERS vnumber="11"> Note lakah a lianpen in, na nasem uh ahi ding hi. </VERS>
            <VERS vnumber="12"> Ama pumpi a kilamsang peuhmah in niamkhiatna a thuak ding hi. A kiniamkhiat peuhmah a kilamsang ding hi.”</VERS>
            <VERS vnumber="13"> “A simtat laitheite leh Farisaite aw, note in gimna na thuak ding uh hi. Bang hang hiam na cih uh leh, Vantung Gam kongkhak mi mai-ah na khak uh hi. No lah lut loin, a lut nuamte zong na kham uh hi.”</VERS>
            <VERS vnumber="14"> “A simtat laitheite leh Farisaite aw, meigongte’ neihsa teng na nektumsak uh a, kineihna tawh saupipi thu na ngen uh hi. Tua ahih ciangin thukhenna lauhuaizaw na thuak ding uh hi.</VERS>
            <VERS vnumber="15"> “A simtat Farisaite aw, note in gimna na thuak ding uh hi. Bang hang hiam na cih uh leh, mi khat na nungzui uh na suahsak nadingun, lei lam leh tui lam na pai kawikawi uh a, na ngeina uh hong zuite, note mah bangin, a nihvei khang dongin hel khua’ ta na suaksak uh hi.”</VERS>
            <VERS vnumber="16"> “Lamhilh mittawte aw, note in gimna na thuak ding uh hi. Bang hang hiam na cih uh leh, ‘Biakna innpi tawh thu kiciam peuhmah in, a ciamna a pelh leh phamawh lo hi. Biakna innpi’ kham tawh a kiciam peuhmah in, leiba a nei hi,’ na ci uh hi. </VERS>
            <VERS vnumber="17"> Mihai mittawte aw, koi lianpen ahi hiam? Kham in lianzaw ahi hiam? Tua kham a siangthosak biakna innpi lianzaw ahi hiam? </VERS>
            <VERS vnumber="18"> ‘Biakna tau tawh a kiciam peuhmah in, a ciamna a pelh leh phamawh lo hi. Biakna tau tungah a om piakna tawh a kiciam peuhmah in leiba a nei hi,’ na ci uh hi. </VERS>
            <VERS vnumber="19"> Mittawte aw, koi pen lianzaw ahi hiam? Biakna tau lianzaw ahi hiam? Tua biakna tau a siangthosak piakna lianzaw ahi hiam? </VERS>
            <VERS vnumber="20"> Tua ahih ciangin, biakna tau tawh a kiciamte in biakna tau a kipan, biakna tau tungah a om khempeuh tawh a kiciam hi. </VERS>
            <VERS vnumber="21"> Biakna innpi tawh a kiciamte in biakna innpi ahi zongin, innpi sungah a teengpa tawh ahi zongin a kiciam hi. </VERS>
            <VERS vnumber="22"> Vantung gam tawh a kiciamte in, Pasian’ tokhom tungah a tu mipa tawh a kiciam hi.”</VERS>
            <VERS vnumber="23"> “A simtat laitheite leh Farisaite aw, note in gimna na thuak ding uh hi. Bang hang hiam na cih uh leh, leengmasel, anis leh, kummin, sehsawm suah sehkhat na piak uh hangin, thuman thukhenna, midangte hehpihna, gamtatna phate ahi Thukham sungah a lianpen thute na tang kei uh hi. Adangte sangin, hihte na tan’ ding uh a kilawm zaw hi. </VERS>
            <VERS vnumber="24"> Thuhilh mittawte aw, note in thovai om loh nadingin tui na khaih uh hangin, saipi na valh uh hi.”</VERS>
            <VERS vnumber="25"> “A simtat laitheite leh Farisaite aw, note in gimna na thuak ding uh hi. Bang hang hiam na cih uh leh, note in hai leh dalkuangte a pualam na silsiang uh hangin, a sung lamah han’ sanna leh huaihamnate a dim hi. </VERS>
            <VERS vnumber="26"> Mittaw Farisaite aw, hai leh dalkuang pualam a sian’ nadingin a sunglam sil siang masa un.”</VERS>
            <VERS vnumber="27"> “A simtat laitheite leh Farisaite aw, note in gimna na thuak ding uh hi. Bang hang hiam na cih uh leh, suangkangtui a kizut, han tawh kibang na hi uh hi. Tua hante a pualam a hoih uh hangin, a sungah misi guh leh kihhuaina khempeuh tawh a kidim hi. </VERS>
            <VERS vnumber="28"> Tua mah bangin note zong, na pualam uh mi mai-ah misiangtho bangin na om uh hi. Na sung lam uh simtatna leh gitlohna tawh na dim uh hi.”</VERS>
            <VERS vnumber="29"> “A simtat laitheite leh Farisaite aw, note in gimna na thuak ding uh hi. Bang hang hiam na cih uh leh, Pasian’ kamsangte’ han na bawl uh a, miphate’ han na zeem uh hi. </VERS>
            <VERS vnumber="30"> Note in, ‘Ka pute ka pate’ khanglai-in om le-ung Pasian’ kamsangte thahna-ah ka kihel kei ding uh hi,’ na ci uh hi. </VERS>
            <VERS vnumber="31"> Tua bang na hih uh ciangin, note in Pasian’ kamsangte a that mite’ tate na hi uh a, no langkhatah teci na pang uh hi. </VERS>
            <VERS vnumber="32"> Tua ahih ciangin, na pute na pate’ mawhna tehna seeng na dimsak un. </VERS>
            <VERS vnumber="33"> Mualtan’ suante aw, note in hel khua khiat ding thu tan’na bangci na suakta thei ding uh hiam? </VERS>
            <VERS vnumber="34"> Tua ahih ciangin, kamsangte, lungpilte, laitheite, na omna uhah kong sawl ding hi. Note in tuate kimkhat na that ding uh a, kimkhat singlamteh tungah na khai ding uh hi. Kimkhat na kikhopna inn sung uhah na sat ding uh a, khua khat pan khua khatah bawlsia-in na hawlkhia ding uh hi. </VERS>
            <VERS vnumber="35"> Tua ahih ciangin, mipha Abel’ si pan akipan biakna innpi leh biakna tau kikal a, na thah uh, Barakhiah’ tapa Zekhariah’ si dongin leitungah a kibuasa miphate’ si khempeuh in, note tungah hong tung ding uh hi. </VERS>
            <VERS vnumber="36"> Ke’n aman takpi kong cih-inah, hih thu khempeuh in hih khang mite tungah a tung ding uh hi.”</VERS>
            <VERS vnumber="37"> “Pasian’ kamsangte that a, na omna ah hong kisawlte zong suangtum tawh a deeng Jerusalem khuapi aw, akpi in a nongeekte a kha nuai-ah a khop bangin, na tate tamveipi ka khawm nuam zo a, nang na ut kei hi. </VERS>
            <VERS vnumber="38"> En un, na inn uh mi omlo gam simthamin kinusia ding hi. </VERS>
            <VERS vnumber="39"> Ke’n kong cih-inah, ‘Pasian min tawh hong paipa in thupha ngah ta hen,’ na cih matengun, tu-a kipan kei nong mu kei ding uh hi,” a ci hi.</VERS>
        </CHAPTER>
        <CHAPTER cnumber="24">
            <VERS vnumber="1">Zeisu in biakna innpi pan a paikhiat lai takin, a nungzuite in biakna innpi lak dingin a kiangah va nai uh hi. </VERS>
            <VERS vnumber="2"> Zeisu in, “Hihte khempeuh mu hilo na hi uh hiam? Ke’n aman takpi kong cih-inah, a kiphelkhia loin suang khat tungah suang kiciang khat beek a om kei ding hi,” a ci hi.</VERS>
            <VERS vnumber="3"> Tua lai takin Zeisu in, Oliv Mual tungah tu-a a om lai takin a nungzuite in a kiangah va pai sim uh a, “Tua thute in cikciang a hong piang ding hiam? Topa, nong kum ding ahi zongin, leitung bei ding ahi zongin, bang limin hong kihil ding cih hong hilh in,” ci-in a dong uh hi. </VERS>
            <VERS vnumber="4"> Zeisu in, “Kuamah in hong khem zawh loh nadingin na kikem un. </VERS>
            <VERS vnumber="5"> Bang hang hiam na cih uh leh, mi tampi in, ‘Kei Khazih ka hi hi,’ ci-in keima min tawh hong pai-in mi tampi a khem ding uh hi. </VERS>
            <VERS vnumber="6"> Galdona thu leh galkap nading thu na za ding uh hi. Ahih hangin na lunghihmawh loh nadingun na kingaihsun un. Bang hang hiam na cih uh leh, tua thu khempeuh a piang ding uh hi. Ahih hangin, a beina a tung nai kei ding hi. </VERS>
            <VERS vnumber="7"> Mi nam khat leh nam khat, gam khat leh gam khat hong kido ding uh hi. Mun khat khatah kial hong tung ding a, ziin hong liing ding hi. </VERS>
            <VERS vnumber="8"> Tuate khempeuh in gimna kipat cilna ahi hi.”</VERS>
            <VERS vnumber="9"> “Tua ciangin amaute in note hong bawlsiat nadingun hong pia ding uh a, hong that ding uh hi. Keima min hangin mi khempeuh in note hong mudah ding uh hi. </VERS>
            <VERS vnumber="10"> Tua lai takin mi tampi a puk ding uh a, khat leh khat a kiheek ding uh hi, khat leh khat a kimudah ding uh hi. </VERS>
            <VERS vnumber="11"> Kamsang zuautheite hong piang ding uh a, mi tampi a khem ding uh hi. </VERS>
            <VERS vnumber="12"> Gitlohna thu tam ding ahih manin, mi tampite’ ki-itna uh a kiam ding hi. </VERS>
            <VERS vnumber="13"> A bei dongin a kipte in gupna a ngah ding uh hi. </VERS>
            <VERS vnumber="14"> Mi namkimte tungah teci a pan’ nadingin leitung khempeuhah Lungdamna Thu kihilh ding hi. Tua khit ciangin beina a piang ding hi.”</VERS>
            <VERS vnumber="15"> “Tua ahih ciangin kamsangpa Daniel a hilh ngei bangin, a kisia thei kihhuaina in a siangtho munah ding-a a om note in na muh uh ciangin, (Lai Siangtho a sim theite in thei ta hen.) </VERS>
            <VERS vnumber="16"> Judah gamah a omte in mual tungah tai ta hen. </VERS>
            <VERS vnumber="17"> Innkhum tungah a omte in zong a inn sungah sum la dingin kumsuk kei hen. </VERS>
            <VERS vnumber="18"> Lo lai-ah a omte in zong puan la dingin ciahkik kei hen. </VERS>
            <VERS vnumber="19"> Tua lai takin naupai numeite leh naungeek nei numeite in gimna a thuak ding uh hi. </VERS>
            <VERS vnumber="20"> Na tai uh a hun ding in phalbi laitak leh, Nipi ni a, a hong tun’ loh nadingin thu na ngen un. </VERS>
            <VERS vnumber="21"> Bang hang hiam na cih uh leh, lei a pian’cil pan akipan tudongin a piang ngei lo, a nung ciang a piang nawn lo ding gimna lianpi tua lai takin a piang ding hi. </VERS>
            <VERS vnumber="22"> Tua nite a kitomsak kei leh kuamah suakta zo lo ding hi. Ahih hangin a teelsate adingin a kitomsak ding hi. </VERS>
            <VERS vnumber="23"> Tua lai takin mi khatpeuh in, ‘Hih lai-ah Khazih a om hi; hua lai-ah a om hi,’ hong cih leh um kei un. </VERS>
            <VERS vnumber="24"> Bang hang hiam na cih uh leh, zuauthu gen kamsangte leh Khazih zuautheite hong piang ding uh a, a teelsate nangawn a khem zawh leh a khem nadingun, lim leh nalamdang a liante hong lak ding uh hi. </VERS>
            <VERS vnumber="25"> En un, tua thu kong genkhol zo hi. </VERS>
            <VERS vnumber="26"> Tua ahih ciangin, amaute in, ‘Khazih gam lakah a om hi,’ hong cih uh hangin pai kei un. ‘Inndei sungah a om hi,’ hong cih uh hangin um kei un. </VERS>
            <VERS vnumber="27"> Bang hang hiam na cih uh leh, khuaphialep in nisuahna lam pan phia a, nitumna lam dongin a taang mah bangin, Mihing Tapa hong kumna a piang ding hi. </VERS>
            <VERS vnumber="28"> Sapul omna peuhah musanete hong kikhawm ding uh hi.”</VERS>
            <VERS vnumber="29"> “Tua gimna ni khit ciangin thakhatin ni hong mial ding a; kha a hong taang nawn kei ding hi; aksite hong kia ding uh a, vanah a om vangliatnate a kiliing ding uh hi. </VERS>
            <VERS vnumber="30"> Tua lai takin van panin Mihing Tapa’ lim a kilang ding hi. Leitung minam khempeuh a kap ding uh a; vangliatna leh minthan’na tawh, Mihing Tapa in meii tungah tuanga hong kumsuk a mu ding uh hi. </VERS>
            <VERS vnumber="31"> Amah in peengkul nakpi-in tumsak ding a; ama vantungmite sawlin, amaute in a teelsa mite, lei kiu li pan, van mong khat pan mong khat dongin a kikhawmsak ding uh hi.”</VERS>
            <VERS vnumber="32"> “Theikung kiangah thugentehna na sin un. Theikung a hiang meeng a, a teh a no ciangin khuakhal a nai zo ta hi,’ ci-in na thei uh hi. </VERS>
            <VERS vnumber="33"> Tua mah bangin ka gensa khempeuh na muh uh ciangin, Mihing Tapa kongbiang dongin hong nai zo hi, ci-in na thei ta un. </VERS>
            <VERS vnumber="34"> Ke’n aman takpi kong cih-inah, hih khang mite a beima-in, hih thu khempeuh hong piang ding uh hi. </VERS>
            <VERS vnumber="35"> Van leh lei a mangthang ding hi; ka thu ahih leh a mangthang ngei kei ding hi.”</VERS>
            <VERS vnumber="36"> “Tua ni leh tua hun kuamah in thei lo hi. Vantungmite in thei lo uh hi. Mihing Tapa in zong thei lo hi. Pa khat bek in a thei hi. </VERS>
            <VERS vnumber="37"> Noah khan’ lai bangin Mihing Tapa hong kum ciangin hong piang ding hi. </VERS>
            <VERS vnumber="38"> Tuiciin a tun’ ma-inah, Noah teembaw sungah a lut ni dongin mite in an ne, tui dawnin, kipi, kiteengsakin a om uh hi. </VERS>
            <VERS vnumber="39"> Tuiciin a tun’ ciangin mi khempeuh a suksiat mateng, bangmah ngaihsun loin a om uh bangin, Mihing Tapa hong pai ciangin a om ding hi. </VERS>
            <VERS vnumber="40"> Tua tak ciangin, lo lai-ah a om mi nih in khat kila a, khat kinusia ding hi. </VERS>
            <VERS vnumber="41"> Angawi khawm numei nih in khat kila a, khat kinusia ding hi. Tua ahih ciangin ngak un. </VERS>
            <VERS vnumber="42"> Bang hang hiam na cih uh leh, na Topa uh hong pai ding ni na thei kei uh hi. </VERS>
            <VERS vnumber="43"> Gutate hong pai ding hun inn neipa in theikhol leh, ama inn a suksiat loh nadingin a pang ding hi, ci-in na thei ta un. </VERS>
            <VERS vnumber="44"> Tua ahih ciangin note in zong kigingkhol un. Bang hang hiam na cih uh leh, na ngaihsut loh lai takun Mihing Tapa hong tung ding hi.”</VERS>
            <VERS vnumber="45"> “A topa in a hun a tun’ cianga a innkuanpihte annek tuidawn a hawmsak ding a koih, a diktat, a lungpil nasempa kua ahi hiam? </VERS>
            <VERS vnumber="46"> A topa hong ciah ciangin tua banga a om a muh nasempa in thupha a ngah ding hi. </VERS>
            <VERS vnumber="47"> Ke’n aman takpi kong cih-inah, a topa in a sum khempeuh tua nasempa a uksak ding hi. </VERS>
            <VERS vnumber="48"> Ahi zongin nasem gilopa khat in, ‘Ka topa hong pai hak ding hi,’ ci-in a lungsim sungah ngaihsun a; </VERS>
            <VERS vnumber="49"> nasem dangte satgawp a, zukhamte tawh an ne, zu dawn khawm a, </VERS>
            <VERS vnumber="50"> khuadon lo leh a theih loh kalin a topa hong tung ding a; </VERS>
            <VERS vnumber="51"> tua nasempa vua-in misimtatte tawh a omkhawmsak ding hi. Kahna leh ha gawina a om ding hi.”</VERS>
        </CHAPTER>
        <CHAPTER cnumber="25">
            <VERS vnumber="1">“Tua ahih ciangin Vantung Gam in zipipa dawn dingin, a meivak tawi kawma paikhia nungak sawm tawh kibang hi. </VERS>
            <VERS vnumber="2"> Tua nungak lakah nga a pil uh hi, nga pil lo uh hi. </VERS>
            <VERS vnumber="3"> A pil lo nungakte in meivak a tawi uh hangin namgimtui a pua kei uh hi. </VERS>
            <VERS vnumber="4"> A pilte ahih uh leh, meivak leh thawl sungah namgimtui a tawikhawm uh hi. </VERS>
            <VERS vnumber="5"> Zipipa a tun’ma kikalin tua nungakte a vekpi-un lusu-in a ihmu uh hi. </VERS>
            <VERS vnumber="6"> Zankim lai takin, ‘En un, zipipa hong pai zo hi. Dawn dingin hong paikhia un,’ ci-in a kiko ciangin; </VERS>
            <VERS vnumber="7"> tua nungakte tho-in a meivak ciat a bawl uh hi. </VERS>
            <VERS vnumber="8"> A pil lote in, ‘Ka meivak uh a mit zo hi. Na namgimtui uh hong hawm un,’ ci-in lungpilte kiangah a ngen uh hi. </VERS>
            <VERS vnumber="9"> A pilte in, ‘Kong piak uh leh, no ading leh ko ading namgimtui a kicing kei ding hi. Tua ahih ciangin, namgimtui zuakte kiangah va pai un la, no ading va lei le-uhcin a hoihzaw ding hi,’ a ci uh hi. </VERS>
            <VERS vnumber="10"> Amaute in namgimtui lei dingin a va pai lai takun, zipipa hong tung a; a baihsa a om nungakte tawh mopina pawi sungah a lut khawm khit uh ciangin, kong a khak uh hi. </VERS>
            <VERS vnumber="11"> Tua nung ciangin, namgimtui lei dinga pai nungakte hong pai uh a, ‘Topa aw, Topa aw, kote zong kong hong hon’ in,’ ci-in a ngen uh hi. </VERS>
            <VERS vnumber="12"> Topa in, ‘Ke’n aman takpi kong cih-inah, note kong thei kei hi,’ a ci hi. </VERS>
            <VERS vnumber="13"> Tua ahih ciangin, a ni ahi zongin, a hun ahi zongin, thei lo na hih uh ciangin ngak ta un.”</VERS>
            <VERS vnumber="14"> “Tua thu in mi khat gam dangah pai ning a cih lai takin a nasemte sam a, sum a keemsakpa tawh kibang hi. </VERS>
            <VERS vnumber="15"> Tua mi in a lungpilna uh tawh kituakin khat talen nga, khat talen nih, khat talen khat a piak khit ciangin a paikhia hi. </VERS>
            <VERS vnumber="16"> Talen nga a sangpa in a metbawl leh, adang amet talen nga a ngah hi. </VERS>
            <VERS vnumber="17"> Tua mah bangin talen nih sangpa in zong, adang amet talen nih mah a ngah hi. </VERS>
            <VERS vnumber="18"> Talen khat a sangpa in pai-in, lei a tawh khit ciangin a topa’ dangka a seel hi. </VERS>
            <VERS vnumber="19"> A sawtvei ciangin tua nasemte’ topa hong ciah a, amaute sum ciamtehna lai a en hi. </VERS>
            <VERS vnumber="20"> Talen nga a sangpa in va nai a, adang talen nga paipihin, ‘Topa aw, talen nga nong pia hi. En in, adang talen nga amet ka ngah hi,’ a ci hi. </VERS>
            <VERS vnumber="21"> A topa in, ‘Thuman, mi diktat nasempa aw, a pha hi. Nang thuneute tungah na diktat zo hi. Thu tampi nang kong uk sak ding hi. Na topa tawh lungdam khawm in,’ a ci hi. </VERS>
            <VERS vnumber="22"> Talen nih a sangpa in zong va nai a, ‘Topa aw, talen nih nong pia hi. En in, adang talen nih amet ka ngah zo hi,’ a ci hi. </VERS>
            <VERS vnumber="23"> A topa in, ‘Thuman, mi diktat nasempa aw, a pha hi. Nang thuneute tungah na diktat zo hi. Thu tampi nang kong uk sak ding hi. Na topa tawh lungdam khawm in,’ ci-in a gen hi. </VERS>
            <VERS vnumber="24"> Talen khat sangpa in zong va nai a, ‘Topa aw, nang mi haksa na hi a, na vawh lohna, na suan lohna munah na at hi; na pawi lohna munah na khopna ke’n ka theih ciangin, </VERS>
            <VERS vnumber="25"> kong kihta a, mun dangah pai-in na talen khat lei sungah ka seel hi. Tu-in na sum na la in,’ a ci hi. </VERS>
            <VERS vnumber="26"> A topa in, ‘Gilo, mi thadah nasempa aw, keimah in ka pawi lohna munah ka khawm hi, ci-in thei na hi hiam? </VERS>
            <VERS vnumber="27"> Ka dangka sumsinte pia leteh kong paikik ciangin, ka dangka teng leh amet ka ngahkhawm thei ding hi. </VERS>
            <VERS vnumber="28"> Tua ahih ciangin, talen khat ama khut sung pan lakhia un la, talen nga keempa pia un. </VERS>
            <VERS vnumber="29"> Bang hang hiam na cih uh leh, a neite khempeuh kipiak beh ding a, a hau ding hi. A nei lote kiang pan a neihsa nangawn kilakhia ding hi. </VERS>
            <VERS vnumber="30"> Na-a kimang lo nasempa khuamial pua lamah hawlkhia un,’ a ci hi. Kahna leh ha gawina a om ding hi.”</VERS>
            <VERS vnumber="31"> “Mihing Tapa in a minthan’na tawh, vantungmite tawh hong paikhop ciangin, minthan’na tokhom tungah hong tu ding hi. </VERS>
            <VERS vnumber="32"> A mai-ah mi namkim kikhawmsakin gancingpa in tuu leh keelte a tuam khen mah bangin, mi khempeuh a tuam tuakin hong kikhensak ding hi. </VERS>
            <VERS vnumber="33"> Tuute a ziatlam, keelte a veilam a koih ding hi. </VERS>
            <VERS vnumber="34"> Tua ciangin a ziatlamah a omte kiangah Kumpipa in, ‘Ka Pa kiangah hehpihna ngahte aw, leitung pian’cil akipan, note ading a kibawlkholsa Gamah hong pai un la hong luah un. </VERS>
            <VERS vnumber="35"> Bang hang hiam na cih uh leh, ka gilkial lai takin nong vaak uh hi. Ka dangtak lai takin tui nong pia uh hi. Khualzin ka hih lai takin zin nong do uh hi. </VERS>
            <VERS vnumber="36"> Puan nei lo-a ka om lai takin puan nong silhsak uh hi. Cina-a ka om lai takin nong veh uh hi. Thong sungah ka om lai takin ka kiangah nong hawh uh hi,’ a ci ding hi. </VERS>
            <VERS vnumber="37"> Miphate in, ‘Topa aw, na gilkial lai takin cika hong mu a, an hong pia ka hi uh hiam? Na dangtak lai takin cika hong mu a, na dawn ding tui hong pia ka hi uh hiam? </VERS>
            <VERS vnumber="38"> Zin na hih lai takin cika hong mu a, zin hong do ka hi uh hiam? Puan na neih loh lai takin cika hong mu a, puan hong silhsak ka hi uh hiam? </VERS>
            <VERS vnumber="39"> Cina-a na om ahi zongin, thong sungah na om ahi zongin, cika hong mu a, na kiangah hong pai ka hi uh hiam?’ a ci ding uh hi. </VERS>
            <VERS vnumber="40"> Kumpipa in, ‘Ke’n aman takpi kong cih-inah, note in ka sanggamte ahi hih mineupen khat tungah na bawl uh ciangin, kei tungah zong hong bawl na hi uh hi,’ a ci ding hi. </VERS>
            <VERS vnumber="41"> Tua ciangin, a veilamah a omte kiangah Kumpipa in, ‘Ciamsiatna a thuak mite aw, dawimangpa leh ama nungzuite ading a kibawl meikuang tawntung sungah kei kiang panin paikhia un. </VERS>
            <VERS vnumber="42"> Bang hang hiam na cih uh leh, ka gilkial lai takin nong vaak kei uh hi. Ka dangtak lai takin ka dawn ding tui nong pia kei uh hi. </VERS>
            <VERS vnumber="43"> Zin ka hih lai takin nong do kei uh hi. Puan nei loin ka om lai takin puan nong silhsak kei uh hi. Ka cinat laitak ahi zongin, thong sungah ka om laitak ahi zongin nong veh kei uh hi,’ a ci ding hi. </VERS>
            <VERS vnumber="44"> Amaute in, ‘Topa aw, na gilkial laitak, na dangtak lai tak, khualzin na hih lai tak, puan na neih loh lai tak, na ci nat lai tak, thong sungah na om lai takin cika hong mu a, hong keem hong khoi lo ka hi uh hiam?’ a ci ding uh hi. </VERS>
            <VERS vnumber="45"> Kumpipa in, ‘Ke’n aman takpi kong cih-inah, hih mite laka a neupen khat tungah na bawl loh uh ciangin, kei tungah zong hong bawl lo na hi uh hi,’ a ci ding hi. </VERS>
            <VERS vnumber="46"> Tua mite in tawntung gimna thuak dingin a paikhia ding uh hi. Miphate ahih uh leh, nuntak tawntungna ngah dingin a paikhia ding uh hi,” ci-in thu a hilh hi.</VERS>
        </CHAPTER>
        <CHAPTER cnumber="26">
            <VERS vnumber="1">Zeisu in tua thu khempeuh a hilh khit ciangin a nungzuite kiangah, </VERS>
            <VERS vnumber="2"> “Ni nih khit ciangin Paisan pawikhamna hong tung ding cih na thei uh hi. Tua lai takin Mihing Tapa in singlamteh tungah thah dingin kipia ding hi,” a ci hi.</VERS>
            <VERS vnumber="3"> Tua lai takin siampi liante leh upate in Kaiafas kici, siampi ukpa’ inn tualah kikhawm uh a, </VERS>
            <VERS vnumber="4"> Zeisu bangci kheembawlin, a mat khit uh ciangin thatlum thei ding ci-in a vaihawm uh hi. </VERS>
            <VERS vnumber="5"> Ahih hangin, “Mihonpi a gamlum khak ding a lau manunah pawikham laitak hih kei ni,” a ci uh hi.</VERS>
            <VERS vnumber="6"> Bethani khua-ah miphak Simon’ inn sungah Zeisu a om lai takin, </VERS>
            <VERS vnumber="7"> numei khat in a manpha mahmah paknamtui suangngo thawl khat a kiangah paipih a, Topa sabuaiah a tut lai takin, a lu tungah a buak hi. </VERS>
            <VERS vnumber="8"> A nungzuite in a muh uh ciangin heh uh a, “Bang dingin a mawkna-in a kizangsak hiam? </VERS>
            <VERS vnumber="9"> Tua paknamtui man tampi-in zuakin mizawngte a kipia thei hi,” a ci uh hi. </VERS>
            <VERS vnumber="10"> Zeisu in a theih ciangin, “Tua numei bang hangin bawlsia na hi uh hiam? </VERS>
            <VERS vnumber="11"> Amah in kei tungah thupha hong bawl zo hi. Mizawngte in no kiangah a om tawntung ding uh hi. Kei ka hih leh, no tawh omkhawm tawntung ding ka hi kei hi. </VERS>
            <VERS vnumber="12"> Hih paknamtui ka pum tungah a hong buakna in keima luang vui ding a hong bawl khol zo hi. </VERS>
            <VERS vnumber="13"> Ke’n aman takpi kong cih-inah, hih Lungdamna Thuhilhna mun leitung khempeuhah hih numei a kiphawk nadingin ama hong bawlna thu kigen ding hi,” a ci hi.</VERS>
            <VERS vnumber="14"> Tua lai takin sawm-le-nihte laka Judas Iskariot in siampi liante kiangah va pai a, </VERS>
            <VERS vnumber="15"> “Kei in no khut sungah Zeisu kong piak leh, bangzahin nong guai ding uh hiam?” ci-in a dot ciangin, amau in dangka peek sawmthum ama ading a tawikhai uh hi. </VERS>
            <VERS vnumber="16"> Tua a kipan Judas in amaute khut sungah Topa a piak theih nading a zong hi.</VERS>
            <VERS vnumber="17"> Silngo om lo Khomun nek kipat ni-in, a nungzuite Zeisu kiangah va pai uh a, “Paisan pawi na nek theih nadingin koi lai tak hong bawlsak le-ung na deih hiam?” ci-in a dong uh hi. </VERS>
            <VERS vnumber="18"> Zeisu in, “Khua sungah hih bang mi khat kiangah pai un la, ‘Sia in, Ka hun a nai zo hi. Nangma innah ka nungzuite tawh Paisan pawi ka ne ding hi, ci-in hong vaikhak hi,’ va ci un,” a ci hi. </VERS>
            <VERS vnumber="19"> A nungzuite in Zeisu cih mah bangin ahih uh a, Paisan pawi nek nading a bawl khol uh hi.</VERS>
            <VERS vnumber="20"> Nitak ciangin Zeisu in a nungzuite Sawm-le-nih tawh sabuai ah an ne-in a tukhawm hi. </VERS>
            <VERS vnumber="21"> An a nek lai takun Zeisu in, “Ke’n aman takpi kong cih-inah, note lakah khat in kei hong lehheek ding hi,” a ci hi. </VERS>
            <VERS vnumber="22"> A nungzuite dah mahmahin, “Topa aw, kei ka hi hiam?” ci-in a dong tek uh hi. </VERS>
            <VERS vnumber="23"> Zeisu in, “Kei tawh kuang sungah an ka sawk khawmpihpa in kei hong lehheek ding hi. </VERS>
            <VERS vnumber="24"> Mihing Tapa in Lai Siangtho sungah a kigelh kholsa mah bangin a pai ding hi. Ahih hangin Mihing Tapa a lehheekpa in gimna a thuak ding hi. Tua mipa in a nu sung pan suak kei leh, amah ading a hoihzaw ding hi,” a ci hi. </VERS>
            <VERS vnumber="25"> Zeisu a lehheekpa Judas in, “Topa, kei ka hi hiam?” ci-in a dot ciangin Zeisu in, “Nang cih bang ahi hi,” a ci hi.</VERS>
            <VERS vnumber="26"> Amau in an a nek lai takun Zeisu in khomun la a, hehpihna a phat khit ciangin khomun balnenin, “Hih khomun in ka pumpi ahi hi. La un la, ne un,” ci-in a nungzuite a pia hi. </VERS>
            <VERS vnumber="27"> Hai zong la a, hehpihna a phat khit ciangin amau pia a, “Note’n na vekpi-un dawn un. </VERS>
            <VERS vnumber="28"> Bang hang hiam na cih uh leh, hih in mi tampite’ mawhna kimaisak nading a kibuasa, thuciamna thak ka sisan ahi hi. </VERS>
            <VERS vnumber="29"> Ke’n kong cih-inah, leenggahtui ka Pa’ Gam sungah no tawh ka dawn thak ni matengin, tu-a kipan ka dawn nawn kei ding hi,” a ci hi.</VERS>
            <VERS vnumber="30"> Amaute in la a sak khit uh ciangin, Oliv Mualah a paikhia uh hi.</VERS>
            <VERS vnumber="31"> Tua lai takin Zeisu in, “Tuucingpa ka satlum a, tuu honpite a kithehthang ding uh hi,’ ci-a Lai Siangtho sungah a kigelh bangin note na vekpi-un kei hangin, tuzan ciangin na lungkia ding uh hi. Ahih hangin ka thawhkik khit ciangin note maiah Galile gamah ka pai ding hi,” a cih ciangin </VERS>
            <VERS vnumber="32"> 32-33 Piter in, “Hih mi khempeuh in nang hangah a lungkia uh zongin keimah in ka lungkia ngei kei ding hi,” a ci hi. </VERS>
            <VERS vnumber="34"> Zeisu in, “Ke’n aman takpi kong cih-inah, tuzan ak a khuan ma-in thumvei kei na hong nial ding hi,” a ci hi. </VERS>
            <VERS vnumber="35"> Piter in, “Nang tawh ka si khawm zongin, nangmah kong nial ngei kei ding hi,” a ci kik hi. A nungzuite khempeuh in zong tua mah bangin a ci uh hi.</VERS>
            <VERS vnumber="36"> Tua lai takin Zeisu in amaute tawh Gethsemane kici mun khatah a tun’ uh ciangin, “Keimah hua lam pai a, thu ka nget lai takin, hih lai takah na tu un,” ci-in a nungzuite kiangah a cih khit ciangin, </VERS>
            <VERS vnumber="37"> Piter leh Zebedi’ tate nih sam a, a lungdahna leh lungman’na a kipan hi. </VERS>
            <VERS vnumber="38"> Tua ciangin Zeisu in, “Si dek takin ka dah hi. Hih san takah kei tawh ngak un,” ci-in thu a pia hi. </VERS>
            <VERS vnumber="39"> Zeisu mai lamah tomkha pai-in boksukin, “Ka Pa aw, hih hai in kei tawh a kipelh zawh leh, hong kipelhsak in. Ahih hangin keima deihna bang hi kei hen. Nangma deihna bang hi ta hen,” ci-in thu a ngen hi. </VERS>
            <VERS vnumber="40"> A nungzuite kiangah a pai kik leh, amaute ihmu a, om uh a muh ciangin, “Note in nai khat nangawn kei tawh ngakkhawm zo lo na hi uh hiam? </VERS>
            <VERS vnumber="41"> Kheemna tawh na kipelh theih nadingun thu ngen un la, ngak un. Lungsim a ut hangin pumpi a thazawng hi,” ci-in Piter kiangah a gen hi. </VERS>
            <VERS vnumber="42"> Nihveina va pai a, “Pa aw, hih hai kei dawn lohin kei tawh a kipelh theih kei leh, nangma deihna bangin hi ta hen,” ci-in thu a ngen kik hi. </VERS>
            <VERS vnumber="43"> A hong pai kik ciangin a nungzuite ihmu a, om uh a mu hi. Bang hang hiam i cih leh, a mit uh a kham hi. </VERS>
            <VERS vnumber="44"> Tua ahih ciangin, amaute omsak a, khatvei va pai kikin a masa-a a nget bangin thumveina thu a ngen hi. </VERS>
            <VERS vnumber="45"> A nungzuite kiangah pai kik a, “Tu-in nuam takin ihmu un. En un, Mihing Tapa in migilote’ khut sungah hong lehheek ding a hun hong tung zo hi. </VERS>
            <VERS vnumber="46"> Tho un, pai ni. Kei hong lehheekpa hong nai zo hi,” a ci hi.</VERS>
            <VERS vnumber="47"> Zeisu in a gen lai takin a nungzui sawm-le-nihte khat ahi Judas hong pai a, siampi liante leh upate’n a sawl mi honpite in, namsau leh molhtumte tawi-in amau tawh hong tonkhawm uh hi. </VERS>
            <VERS vnumber="48"> Zeisu lehheekpa in, “Ka nappa in Zeisu ahi hi. Tua pa na man un,” ci-in amaute kiangah a lim a hilhkhol hi. </VERS>
            <VERS vnumber="49"> Topa kiangah thakhatin va pai a, “Topa aw, nang na cidam ta in,” ci-in a nam hi. </VERS>
            <VERS vnumber="50"> Zeisu in, “Lawm aw, bawl dinga na hong paina thu na bawl in,” a cih ciangin amaute hong pai uh a, Zeisu a mat khit uh ciangin a kai uh hi. </VERS>
            <VERS vnumber="51"> Tua lai takin Zeisu a tonpihpa khat in a khut zan a, namsau a dawh khit ciangin siampi lian ukpa’ nasem khat a sat leh, a bil a satkhia hi. </VERS>
            <VERS vnumber="52"> Tua ciangin Zeisu in, “Na namsau a paai sungah siat kik in. Namsau tawite namsau-in a si ding hi. </VERS>
            <VERS vnumber="53"> Tu nangawnin ka Pa kiangah ngen leng vantungmi kuan sawm leh kuan nih sanga tamzaw ka kiangah hong sawl ding um lo na hi hiam? </VERS>
            <VERS vnumber="54"> Tua bang ahih leh, hih bang a piang ding hi, ci-a Lai Siangtho sungah a om bangci a tung ding hiam?” a ci hi. </VERS>
            <VERS vnumber="55"> Tua lai takin Zeisu in, “Note in galgu mat bangin kei man dingin namsau leh molhtum tawi-in hong pai na hi uh hiam? Keimah in nisimin biakna innpi sungah tu a, thu ka hilh lai takin na hong man kei uh hi. </VERS>
            <VERS vnumber="56"> Hih thute khempeuh in Pasian’ kamsangte’ gelhsa Lai Siangtho hong tun’ nading ahi hi,” ci-in mihonpite kiangah a gen hi. Tua ciangin, a nungzuite khempeuh in Topa a taisan uh hi.</VERS>
            <VERS vnumber="57"> Zeisu a mante in upate leh laitheite’ kikhopna, siampi ukpa Kaiafas’ innah a paipih uh hi. </VERS>
            <VERS vnumber="58"> Piter in siampi ukpa’ inntual dongin gamla sim a kihalin Zeisu zui a, hih thu a tawpna a theih nadingin inntualah lut a, palikte tawh a tukhawm hi. </VERS>
            <VERS vnumber="59"> Siampi liante leh upate in Zeisu thah nadingin thuzuau teci a zong uh hi. </VERS>
            <VERS vnumber="60"> Thuzuau teci pangte tampi hong pai uh hangin amah thah theih nading teci a mu zo kei uh hi. A nung ciangin thuzuau teci nih hong pai uh a, </VERS>
            <VERS vnumber="61"> “Hihpa in, ‘Keimah in Pasian biakna innpi ka susia ding a, ni thum khit ciangin ka lam kik zo ding hi,’ a ci hi,” ci-in teci a pang uh hi. </VERS>
            <VERS vnumber="62"> Siampi ukpa ding a, “Nang kam khat beek dawng kik lo na hi hiam? Hih mite in nangma lang khatah teci bangci-a pang uh hiam? ci-in Zeisu kiangah a cih leh, </VERS>
            <VERS vnumber="63"> Zeisu pau loin a om hi. Siampi ukpa in, “Nang, Pasian’ Tapa Khazih na hi hiam, na hi kei hiam kote kiangah nong gen nadingin a nungta tawntung Pasian min tawh ka hong sawl hi,” a ci hi. </VERS>
            <VERS vnumber="64"> Zeisu in, “Nang gen bangin ka hi hi. Tua tham loin, ke’n kong cih-inah, tunung ciangin Mihing Tapa in Vanglian Pa’ ziat lamah tu a, meii tungah hong tuangsuk note in na mu ding uh hi,” a ci hi. </VERS>
            <VERS vnumber="65"> Tua tak ciangin, Siampi ukpa in a puan balkeek a, “Hih mipa in Pasian tungah a pau khial zo hi. Adang bang teci deih lai i hi hiam? Pasian tungah ama paukhialhna thu na za zo uh hi. </VERS>
            <VERS vnumber="66"> Bangci ngaihsut na hi uh hiam? a ci hi. Amau in, “Hih mipa thahlup dingin a kilawm hi,” a ci uh hi. </VERS>
            <VERS vnumber="67"> Tua lai takin amau in Zeisu’ maitang cil tawh phih uh a, khut tumin a tum uh hi. Kimkhat in khutpeek-in a beeng uh hi. </VERS>
            <VERS vnumber="68"> “Khazih aw, nang kua in hong beeng hiam? ci-in kamsangte bangin hong gen in,” a ci uh hi.</VERS>
            <VERS vnumber="69"> Piter inntualah a tut lai takin numei khat a kiangah pai a, “Galile mi Zeisu tawh na kipawl hi,” a cih ciangin </VERS>
            <VERS vnumber="70"> Piter in, “Nang na cih pen ka thei kei hi,” ci-in mi khempeuh mai-ah a nial hi. </VERS>
            <VERS vnumber="71"> Tua nung ciangin Piter inn liimah a paikhiat khit ciangin numei adang khat in mu a, tua munah a om mite kiangah “Hihpa zong Nazareth mi Zeisu tawh a kipawl hi,” a cih ciangin </VERS>
            <VERS vnumber="72"> Piter in, “Tua pa ke’n ka thei kei hi,” ci-in kiciamin a nial hi. </VERS>
            <VERS vnumber="73"> Tua nung a sawt nai loin tua munah a dingte in Piter kiangah hong pai uh a, “Hua mite khat na hi takpi hi. Na pau in hong kitheisak hi,” a cih uh ciangin </VERS>
            <VERS vnumber="74"> Piter in, “Tua pa ke’n ka thei kei hi,” ci-in hamsia tawh a kiciam khit phetin ak a khuang pah hi. </VERS>
            <VERS vnumber="75"> Piter in, “Ak khuan’ ma-in nang in thumvei nong nial ding hi,” Zeisu in a cihna thu a phawk ciangin pusuak a, nakpi-in a kap hi.</VERS>
        </CHAPTER>
        <CHAPTER cnumber="27">
            <VERS vnumber="1">A zingsang ciangin siampi liante leh upate khempeuh in Zeisu thah dingin a vaihawm uh a; </VERS>
            <VERS vnumber="2"> khau tawh a hen khit uh ciangin Pilat mangpa kiangah a paipih uh hi.</VERS>
            <VERS vnumber="3"> Tua lai takin a lehheekpa Judas in, Zeisu a sih nadingin thu a kikhen a theih ciangin kisikkik a, dangka sawmthum siampite leh upate kiangah va pia kik a; </VERS>
            <VERS vnumber="4"> “Ka khial zo hi, mawh nei lo’ si kong pia kha zo hi,” a ci hi. Amau in, “Kote in bang hong kuppih thei ding ka hi uh hiam? Hih thu nangma thu hi ta hen,” a ci uh hi. </VERS>
            <VERS vnumber="5"> Judas in biakna innpi sungah dangka paai a, mun dangah a pai khit ciangin a awklum hi. </VERS>
            <VERS vnumber="6"> Siampite in dangka la uh a, “Si man sumpi kholna sungah koih ding kilawm lo hi,” a ci uh hi. </VERS>
            <VERS vnumber="7"> A vaihawm khit uh ciangin zinte vui nading beel seekpa’ lei khawk khat a lei uh hi. </VERS>
            <VERS vnumber="8"> Tua ahih ciangin tudongin tua lei in ‘Si Lei’ a kici hi. </VERS>
            <VERS vnumber="9"> Pasian in kamsangpa Jeremiah tungah, “Israel mite in a man a tansa mipa man dangka sawmthum a la uh a, </VERS>
            <VERS vnumber="10"> Pasian in kei kiangah a hong cih mah bangin, beel seekpa’ leikhawk khat a lei uh hi,” a cihna tua lai takin a tangtung hi.</VERS>
            <VERS vnumber="11"> Zeisu in mangpa mai-ah a din’ ciangin mangpa in, “Nang, Judah Kumpipa na hi hiam?” ci-in a dot leh, Zeisu in, “Na cih mah bangin ka hi hi,” a ci hi. </VERS>
            <VERS vnumber="12"> Siampi liante leh upate in amah a mawhsak uh ciangin, Zeisu in kamkhat beek a dawng kei hi. </VERS>
            <VERS vnumber="13"> Tua lai takin Pilat in, “Nang lang khatah hih zah tak teci pangte thu za lo na hi hiam?” ci-in a dot ciangin, </VERS>
            <VERS vnumber="14"> Zeisu in kamkhat beek a dawn’ kik loh mangpa in lamdang a sa mahmah hi.</VERS>
            <VERS vnumber="15"> Pawikham ciangin mangpa in mihonpite deih bangin, thong sungah a kikhum mi khat a khah khiat nading ngeina khat a om hi. </VERS>
            <VERS vnumber="16"> Tua lai takin Barabbas kici misuam minthang khat thong sungah a kikhum hi. </VERS>
            <VERS vnumber="17"> Tua ahih ciangin, mi a kikhop lai takun Pilat in, “Note in kua khah leng na ut uh hiam? Barabbas na ut uh hiam? Ahih kei leh, Khazih a kici Zeisu na ut uh hiam?” ci-in mite a dong hi. </VERS>
            <VERS vnumber="18"> Bang hanga hih bang dong ahi hiam i cih leh, amaute in Zeisu a een’ man-unah a piak uh a thei hi.</VERS>
            <VERS vnumber="19"> Pilat in thukhenna tokhom tungah a tut lai takin a zi in ama kiangah mi khat sawl a, “Tua miphapa tawh bangmah kikumin na hih kei in. Bang hang hiam na cih leh, tuni-in ka mang sungah tua pa hangin gimna nakpi-in ka thuak hi,” ci-in kam a khak hi. </VERS>
            <VERS vnumber="20"> Barabbas ngen a, Zeisu a siatsak nadingun siampi liante leh upate in mihonpi a hansuah uh hi. </VERS>
            <VERS vnumber="21"> Tua ciangin mangpa in, “Tua mi tegel kua pen khah leng na ut uh hiam?” ci-in a dot kik ciangin, “Barabbas khah in,” a ci uh hi. </VERS>
            <VERS vnumber="22"> Pilat in, “Tua ahih leh, Khazih kici Zeisu bang ka ci hih ding hiam?” ci-in a dot leh, mihonpite in, “Tuapa singlamteh tungah si ta hen,” ci-in a kiko uh hi. </VERS>
            <VERS vnumber="23"> Pilat in, “Bang hang hiam? Amah in mawhna bang ta khial ahi hiam?” ci-in a dot ciangin, “Singlamteh tungah sihna thuak ta hen,” ci-in mi khempeuh in nakpi-in a kiko semsem uh hi.</VERS>
            <VERS vnumber="24"> Pilat in kham zo lo tham loin mi’ gamlumna a khangto semsem a muh ciangin, tui la-in mihonpite maiah a khut silin, “Hih miphapa’ si tungah kei ka mawh kei hi. Hih thu note thu thu hi ta hen,” a ci hi. </VERS>
            <VERS vnumber="25"> Mi khempeuh in, “Ama si in ko tung leh ka tu ka tate tungah om tawntung ta hen,” a ci uh hi. </VERS>
            <VERS vnumber="26"> Pilat in amaute kiangah Barabbas khah a, Zeisu ahih leh, a satsak khit ciangin singlamteh tungah thah dingin a pia hi.</VERS>
            <VERS vnumber="27"> Tua lai takin mangpa’ galkapte in manginn tualah Zeisu paipih uh a, galkap khempeuh a kikhawmsak khit uh ciangin, </VERS>
            <VERS vnumber="28"> Zeisu puan suahkhia uh a, puansan khat a silhsak uh hi. </VERS>
            <VERS vnumber="29"> Tua ciangin ling tawh kigan lukhu a khusak uh a, pumpeeng khat a tak lamah a tawisak khit uh ciangin, ama maiah khukdin’in, “Judah kumpipa aw, nang na ci dam ta hen!” ci-in a zahko uh hi. </VERS>
            <VERS vnumber="30"> Zeisu cil tawh phih uh a, pumpeeng la-in a lutang a sat uh hi. </VERS>
            <VERS vnumber="31"> Tua bangin Zeisu a khelbawl khit uh ciangin puansan suahkhia uh a ama puan a silhsak kik khit uh ciangin, singlamteh tungah thah dingin a paipih uh hi.</VERS>
            <VERS vnumber="32"> A paikhiat lai takun a min Simon kici, Sairin mi khat mu uh a, zawhthawh bawlin Zeisu singlamteh pua dingin a zuisak uh hi.</VERS>
            <VERS vnumber="33"> “Lutang guh’cih nopna Golgotha kici mun a tun’ uh ciangin, </VERS>
            <VERS vnumber="34"> zatui kha tawh kihel leenggahtui a dawn dingin Zeisu a piak uh hangin, a ciap ciangin a dawn nuam kei hi. </VERS>
            <VERS vnumber="35"> Zeisu singlamteh tungah a khai khit uh ciangin lai aisaanin a puante a hawm uh a, </VERS>
            <VERS vnumber="36"> tua san takah tu-in a en uh hi. </VERS>
            <VERS vnumber="37"> ‘HIH PA IN JUDAHTE’ KUMPIPA ZEISU HI,’ ci-in a mawhsakna lai a lu tungah a suang uh hi.</VERS>
            <VERS vnumber="38"> Tua lai takin Topa tawh misuamte nih, a veilam khat, a ziatlam khat singlamteh tungah a khaikhawm uh hi. </VERS>
            <VERS vnumber="39"> Lampi-ah a pai mite in, “Biakna innpi susia a ni thum sunga a lam kik theipa aw, nangma pumpi na kigum in. </VERS>
            <VERS vnumber="40"> Pasian’ Tapa na hih takpi leh, singlamteh tung pan hong kumkhia in,” ci-in a lu uh pei-in a zahko uh hi. </VERS>
            <VERS vnumber="41"> Tua mah bangin siampi liante, laitheite leh upate in, </VERS>
            <VERS vnumber="42"> “Hih mipa in midangte a gup theih hangin ama pumpi kigum zo lo hi. Israel Kumpipa ahih takpi leh, tu mahmahin singlamteh tung pan hong kumsuk ta hen. Hong kum leh, ka um ding uh hi. </VERS>
            <VERS vnumber="43"> Amah in Pasian a muang hi. Pasian in amah a deih leh, tu mahmahin amah hong gum ta hen. Bang hang hiam i cih leh, amah in, ‘Pasian’ Tapa ka hi hi,’ a ci hi,” ci-in a zahko uh hi. </VERS>
            <VERS vnumber="44"> Tua mah bangin singlamteh tungah Zeisu tawh kikhai khawm misuamte in zong a zahko uh hi.</VERS>
            <VERS vnumber="45"> Sun laitak nai sawm leh nai nih pan a kipan, nai thum dongin leitung khempeuhah khua mial hi. </VERS>
            <VERS vnumber="46"> Nai thum lai takin Zeisu in, “Eloi, Eloi, lama sabakthani,” ci-in nakpi-in a kiko hi. A khiatna in, “Ka Pasian, ka Pasian aw, bang dingin kei hong paisan na hi hiam?” a cihnopna hi. </VERS>
            <VERS vnumber="47"> Tua munah a ding mi kimkhat in a zak uh ciangin, “Amah in Elijah a sam hi,” a ci uh hi. </VERS>
            <VERS vnumber="48"> Amaute khat in thakhatin va tai a, tui hupna la-in tuithuk sungah a diah khit ciangin, pumpeeng dawnah suangin Zeisu tawp dingin a pia hi. </VERS>
            <VERS vnumber="49"> Midangte in, “Om dih ni, Elijah in amah gum dingin hong pai ding, hong pai lo ding en dih ni,” a ci uh hi. </VERS>
            <VERS vnumber="50"> Zeisu in khatvei nakpi-in a kiko kik khit ciangin a si hi.</VERS>
            <VERS vnumber="51"> Tua lai takin Pasian biakna innpi’ dalna puan a tung lam pan a nuai lam dongin phel nih kisuah hi. Ziin liinga suangpite zong a kitam hi. </VERS>
            <VERS vnumber="52"> Hante kihong a, a sisa misiangthote’ luang tampi hong tho kik uh a, </VERS>
            <VERS vnumber="53"> a thawhkik khit ciangin han sung pan a paikhia uh a, khua siangtho-ah a lut uh a, mi tampi maiah kilang uh hi. </VERS>
            <VERS vnumber="54"> Zeisu a cing galkap mangpa akipan amah tawh a omkhawmte in ziin liing a muh uh ciangin lau mahmah uh a, “Hih pa in Pasian’ Tapa taktak ahi hi,” a ci uh hi.</VERS>
            <VERS vnumber="55"> Galile gam ah Zeisu a vak lai-a a nung a zui numei tampite in zong a gamla panin a gal et uh hi. </VERS>
            <VERS vnumber="56"> Tua numeite lakah Magdala khua Mari leh Jakob leh Josef nu Mari leh Zebedi’ tate’ nute zong a om uh hi.</VERS>
            <VERS vnumber="57"> Nitak ciangin Arimathea khuami Zeisu’ thu zui, a min Josef kici sum haupa khat, </VERS>
            <VERS vnumber="58"> Pilat kiangah va pai a, Zeisu’ luang a ngen hi. Pilat in, “A luang pia un,” a ci hi. </VERS>
            <VERS vnumber="59"> Josef in Zeisu’ luang la a, a siangtho saihadial puan tawh a tun khit ciangin; </VERS>
            <VERS vnumber="60"> suang kikhuak ama han thak sungah sial a, han kong vangah suangpeek lian khat lik a, a khak khit ciangin a pai hi. </VERS>
            <VERS vnumber="61"> Magdala khua Mari leh a dang Mari-te han kongah tu-in a om uh hi.</VERS>
            <VERS vnumber="62"> Kigin-ni khit a zing ciangin, siampi liante leh Farisaite in Pilat mangpa kiangah kikhawm uh a, </VERS>
            <VERS vnumber="63"> “Topa aw, tua mi khempa in, ‘Ni thum ni-in ka thokik ding hi,’ ci-in a nun’tak lai-in a cih tu-in ka phawk uh hi. </VERS>
            <VERS vnumber="64"> Tua ahih ciangin ama nungzuite in zanin pai uh a, a luang a gukkhiat khit uh ciangin, ‘Amah in sihna panin thokik zo hi,’ ci-in mite kiangah gen le-uh khialhna masa sangin khialhna nunung a lianzaw ding hi, ci-in lunghihmawhna thu om ahih ciangin, han ni thum sung a kicin’ nading thu hong pia in,” ci-in a ngen uh hi. </VERS>
            <VERS vnumber="65"> Pilat in, “Note in micing pawlkhat na nei uh hi. Pai un la, na hih zawh zahun cingsak un,” a ci hi. </VERS>
            <VERS vnumber="66"> Tuate in micing pawlte tawh pai uh a, han khakna suang a ciamteh khit uh ciangin a cingte koihin han a bit tak-in a bawlsak uh hi.</VERS>
        </CHAPTER>
        <CHAPTER cnumber="28">
            <VERS vnumber="1">Nipini khit ciangin, ni sagih lakah ni kipat ni, khua a vak pat lai takin Magdala khua Mari leh adang Mari-te in daihawh dingin a pai uh hi. </VERS>
            <VERS vnumber="2"> Tua lai takin lei nakpi-in a liing hi. Bang hang hiam i cih leh, Pasian’ vantungmi khat in vantung panin hong kumsuk a, han kong khakna suangpi a likkhiat khit ciangin a tungah a tu hi. </VERS>
            <VERS vnumber="3"> Ama meel in khuaphialep bang hi a, a puan zong vuuk bangin a paak hi. </VERS>
            <VERS vnumber="4"> Hancingte in zong vantungmi kihta-in liing uh a, misi tawh kibangin a sibup uh hi. </VERS>
            <VERS vnumber="5"> Vantungmi in, tua numeite kiangah, “Lau kei un; singlamteh tunga kithat, Zeisu na zon’ uh ke’n ka thei hi. </VERS>
            <VERS vnumber="6"> Hih lai takah om nawn lo hi. A hong hilhkholh bangin a thokik zo hi. Hong pai un la, Topa lupna hong en un. </VERS>
            <VERS vnumber="7"> Pai mengmeng un la, ‘Sihna pan thokik a, na mai uhah Galile gamah a pai ding hi. Tua san takah Topa na mu ding uh hi,’ ci-in a nungzuite kiangah na hilh un. Ke’n kong gen zo hi,” ci-in tua numeite a sawl hi. </VERS>
            <VERS vnumber="8"> Tua numeite in launa tawh, nuamna tawh han panin a nungzuite thu ko dingin a tai mengmeng uh hi. </VERS>
            <VERS vnumber="9"> Tua lai takin Zeisu in lampi-ah va dawn a, “Note na cidam ta un,” a cih ciangin numeite in va nai uh a, a khe lenin a bia uh hi. </VERS>
            <VERS vnumber="10"> Zeisu in, “Lau kei un, Pai un la, ka sanggamte kiangah, ‘Galile gamah na pai un. Tua san takah kei hong mu ding uh hi,’ a ci hi, ci-in va gen un,” a ci hi.</VERS>
            <VERS vnumber="11"> Tua numeite a pai lai takun hancingte kimkhat khua sungah lut uh a, thupiang khempeuh siampi liante a zasak uh hi. </VERS>
            <VERS vnumber="12"> Siampite leh upate kikhawm uh a, a vaihawm khit uh ciangin galkapte dangka tampi a pia uh a; </VERS>
            <VERS vnumber="13"> “Zan a, ka ihmut kal-un a nungzuite hong pai-in a luang hong gu uh hi,’ ci-in mite kiangah va gen un. </VERS>
            <VERS vnumber="14"> Hih thu mangpa in a theih leh, note hong mawhsak loh nading, mangpa a lungkim nadingin ka na genpih ding uh hi,” a ci uh hi. </VERS>
            <VERS vnumber="15"> Galkapte in dangka sang uh a, thu a kihilh bangin a gen uh a; tua thu Judah mite lakah kizelin tudongin a um uh hi.</VERS>
            <VERS vnumber="16"> A nungzuite sawm-le-khat in Zeisu in a vaikhakna mualah a pai uh hi. </VERS>
            <VERS vnumber="17"> Topa tawh a kimuh uh ciangin a bia uh a, ahih hangin kimkhat in a um khial lai uh hi. </VERS>
            <VERS vnumber="18"> Zeisu in amau kiangah va pai a, “Vantungah ahi zongin, leitungah ahi zongin, vangliatna khempeuh kei hong kipia zo hi. </VERS>
            <VERS vnumber="19"> Tua ahih ciangin, note vak kawikawi un la; mi khempeuh nungzuite na suahsak khit uh ciangin, Pa’ min, Tapa’ min leh Kha Siangtho’ min tawh na baptaiz ta un. </VERS>
            <VERS vnumber="20"> Keimah in note kong piak thukham khempeuh a tan’ dingun na hilh ta un. Keimah in leitung a bei dongin note tawh ka omkhawm tawntung ding hi,” ci-in a vaikhak hi.</VERS>
        </CHAPTER>

    </BIBLEBOOK>
    <BIBLEBOOK bnumber="62" bname="Johan Masa" bsname="Joh1">
        <CHAPTER cnumber="1">
            <VERS vnumber="1">A cil panin piang a, komau in za-in, ka mittang uh tawh mu-in, a tel takpi enin, ka khut uh tawh ka lawn’ khitsa uh nuntakna Thu tawh kipawl thute, note kiangah kong zasak uh hi. </VERS>
            <VERS vnumber="2"> Tua nuntakna hong kilang zo a, kote in zong ka mu zo uh a, Pa tawh omkhawm ngei-in, kote kiangah hong kilangsa tua nuntak tawntungna thu, note kiangah teci pangin kong hilh uh hi. </VERS>
            <VERS vnumber="3"> Ahi hi. Pa tawh, ama Tapa Zeisu Khazih tawh ka kihopih uh ahih ciangin, note in kote tawh na hong kihopih theih nadingun ko ka muh uh nate, ka zak uh nate, note kiangah ka hong lak uh hi. </VERS>
            <VERS vnumber="4"> Note lungdamna a kicin’ nadingin hih thute ka hong gelh uh hi.</VERS>
            <VERS vnumber="5"> Ama kiangah ko ka zak uh a, note kiangah kong hilh uh thu in: Pasian in khuavak hi a, ama sungah khuamial a om peuhmah kei hi. </VERS>
            <VERS vnumber="6"> “Eite in Pasian tawh i kiho thei hi,” i ci napi-in khuamial lakah i gamtat leh, thuman thutak zui loin zuauthu a zang mi i hi hi. </VERS>
            <VERS vnumber="7"> Amah in khuavak sungah a om mah bangin eite zong khuavak sungah i om leh, khat leh khat kihothei-in, a Tapa Zeisu’ si in eite mawhna khempeuh hong sawpsiang hi. </VERS>
            <VERS vnumber="8"> Eite in, “Ka mawhna a om kei hi,’ ci leng eimah mah kikheem i hi a, thuman thutak eite sungah a om kei hi. </VERS>
            <VERS vnumber="9"> I mawhnate pulakin thuum lehang, i mawhnate maisakin, i gitlohna khempeuh sawpsiang nadingin amah in thuman thutak tawh ahi zongin, dikna thu tawh ahi zongin a dim hi. </VERS>
            <VERS vnumber="10"> “Ka mawh kei hi,” i cih leh, amah thuzuau gen ahi ci-in i mawhsakna suak a, ama thu in zong eite sungah a om kei hi.</VERS>
        </CHAPTER>
        <CHAPTER cnumber="2">
            <VERS vnumber="1">Ka ta neute aw, note in na mawh loh nadingun hih thute lai sungah kong gelh hi. Mi khat peuhmah in a mawh leh, midik Zeisu Khazih ahi, eite hong huhpa Pasian kiangah i nei hi. </VERS>
            <VERS vnumber="2"> Tua Topa in eite mawhna tham loin, leitung mi khempeuh’ mawhna maisak nading ahi hi. </VERS>
            <VERS vnumber="3"> Eite in amah bang i ci theih tel thei ding hiam na cih uh leh, ama thupiaknate i zuih leh, i thei ding hi. </VERS>
            <VERS vnumber="4"> “Tua Topa ka thei hi,” ci napi-in ama thupiaknate a zui lo mi in thuzuau genpa hi a, ama sungah thuman thutak a om kei hi. </VERS>
            <VERS vnumber="5"> Ama thu a ngai mi sungah Pasian’ itna in a kicing taktak hi. Ama sungah i om thu hih bangin i thei hi: </VERS>
            <VERS vnumber="6"> “Ama sungah ka om hi,” a ci mi in tua Zeisu’ gamtat bangin a gamta ding hi.</VERS>
            <VERS vnumber="7"> Ka itte aw, note kiangah thupiakna thak kong gelh kei hi. A kipat cil panin na neih lui uh kong pia hi. Tua thupiakna lui in a masa belin na zak uh thuhilhna ahi hi. </VERS>
            <VERS vnumber="8"> Khat vei thupiakna thak note kiangah kong gelh hi. Tua thupiakna in tua Topa sungah ahi zongin, note sungah ahi zongin thuman thutak ahi hi. Bang hang hiam na cih uh leh, khuamialna mangthang zo a, a maan khuavak a tan’ laitak ahi hi. </VERS>
            <VERS vnumber="9"> “Khuavak sungah ka om hi,” ci napi-in a u a nau a mudah mi in, tu dongin khuamial sungah a om lai hi. </VERS>
            <VERS vnumber="10"> A u a nau a it mi in khuavak sungah om a, ama tungah puk nading a om kei hi. </VERS>
            <VERS vnumber="11"> A u a nau a mudah mi in khuamial sungah om a, khuamial sungah zong lam pai-in a gamta hi. Khuamial in ama mit khua musak thei lo a, a paina mun a thei kei hi.</VERS>
            <VERS vnumber="12"> Ka ta neute aw, ama min hangin na mawhna uh a kimaisak ahih ciangin, note kiangah lai kong gelh hi. </VERS>
            <VERS vnumber="13"> Pate aw, a cil panin a om mi na thei uh ahih ciangin, note kiangah lai kong gelh hi. Tangvalte aw, note in a gilopa na zo uh ahih ciangin, note kiangah lai kong gelh hi. Naupang neute aw, note in Pa na thei uh ahih ciangin, note kiangah lai kong gelh hi. </VERS>
            <VERS vnumber="14"> Pate aw, a cil pan a om mi na theih manunah note kiangah lai kong gelh hi. Tangvalte aw, na thakhauh uh a, note sungah Pasian’ thu om a, a gilopa na zo uh ahih ciangin note kiangah lai kong gelh hi.</VERS>
            <VERS vnumber="15"> Leitung ahi zongin, leitungah a om nate ahi zongin na it kei un. Leitung a it mi sungah Pa itna a om kei hi. </VERS>
            <VERS vnumber="16"> Bang hang hiam na cih uh leh, leitungah a om na khempeuh ahi, pumpi deihgawhna, mittang deihgawhna, kisaktheih mawknate in Pa tawh kipawl hi loin, leitung bek tawh kipawl ahi uh hi. </VERS>
            <VERS vnumber="17"> Leitung leh leitung deihgawhnate in a mangthang ding ahi uh hi. Pasian’ deihna bang a gamta mi ahih leh, a kip tawntung ding hi.</VERS>
            <VERS vnumber="18"> Ta neute aw, tu laitak hun in a nunung bel hun ahi hi. Khazih’ gal ahi Anti Khazih hong piang ding thu note in na za zo uh mah bangin, tu-in Anti Khazih tampi a om uh hi. Tua ahih ciangin tu hun in a nunung bel hun ahi hi cih i thei hi. </VERS>
            <VERS vnumber="19"> Tua mite in eite kiang pan a paikhiat uh hangin nidang lai-inah eite tawh a kipawl kei uh hi. Bang hang hiam na cih uh leh, eite tawh kipawl uh hi leh, eite tawh a omkhawm ding uh hi. Tua mite in eite tawh a kipawl loh thu a kilat nading eite kiang pan a paikhia uh hi. </VERS>
            <VERS vnumber="20"> Note in Siangtho Pa’ Kha Siangtho sathau nilhsa na hi uh a, na khempeuh na thei uh hi. </VERS>
            <VERS vnumber="21"> Note in thuman thutak na thei loh manun lai hong gelh ka hi kei hi. Note in thuman thutak na thei uh ahi zongin, thuzuau khat beek in thuman tawh kipawl lo ahi zongin na theih manunah lai kong gelh hi. </VERS>
            <VERS vnumber="22"> Zuauthu a gen mi kua ahi hiam? “Zeisu in Khazih ahi kei hi,” ci-in a nial mi ahi hi. Hih mi in Pa leh Tapa nial a, Anti Khazih ahi hi. </VERS>
            <VERS vnumber="23"> Ta a nial mi in Pa a nei kei hi. Ta a mang mi in Pa zong a nei hi. </VERS>
            <VERS vnumber="24"> Note na hih uh leh, a cil panin na zak uh thuhilhna note sungah na kipsak un. Note in a cil pan na theih uh thuhilhna in note sungah a om leh, note in Pa sungah ahi zongin, Tapa sungah ahi zongin na kip ding uh hi. </VERS>
            <VERS vnumber="25"> Eite a hong piak thuciamna in nuntak tawntungna kiciamna ahi hi.</VERS>
            <VERS vnumber="26"> Note hong kheem mite thu uh hih bangin kong gelh hi. </VERS>
            <VERS vnumber="27"> Note na hih uh leh, ama khut pan na ngah uh Kha Siangtho sathau nilhna in note sungah kipin a om a, kuamah in note thu hong hilh ding na kisam kei uh hi. Ama’ Kha Siangtho sathau nilhna in note na khempeuh hong hilh a, tua Kha Siangtho sathau nilhna in thuman thutak hi a, thuzuau hi lo ahih ciangin note hong hilh mah bangin ama sungah kipin na om un.</VERS>
            <VERS vnumber="28"> Ka ta neute aw, Tapa hong pai a, hong kilat ciangin eite in maizumna om loin, lungmuan’na tawh ama kiangah i om theih nadingin ama sungah kipin om un. </VERS>
            <VERS vnumber="29"> Amah in midik ahih note in na theih uh leh, dikna thu a sem mi khempeuh in zong ama pian’sak mi ahi uh hi, cih na thei uh hi.</VERS>
        </CHAPTER>
        <CHAPTER cnumber="3">
            <VERS vnumber="1">Eite in Pasian’ tate cihna i ngah nadingin Pa in eite tungah bang zah itna hong pia hiam ci-in ngaihsun un. Eite in tate taktak i hi hi. Tua hangin leitungmite in amah a theih loh manunah eite zong hong thei kei uh hi. </VERS>
            <VERS vnumber="2"> Ka itte aw, tu-in Pasian’ tate i hi hi. A nung ciangin bang ci mi i hi ding a kilang nai kei hi. Ahih hangin amah hong kilat ciangin eite in amah tawh i kibang ding hi ci-in i thei hi. Bang hang hiam na cih uh leh, ama pum a om bangin amah i mu ding hi. </VERS>
            <VERS vnumber="3"> Hih bang a lamen mi khempeuh in Topa a sian’tho bangin amau pumpi uh zong a kisiangthosak uh hi.</VERS>
            <VERS vnumber="4"> Mawhna ahih mi khempeuh in thukham a kan uh hi. Khialhna in thukham kanna ahi hi. </VERS>
            <VERS vnumber="5"> Topa in mawhna a pua dingin a hong kilang na thei uh hi. Ama sungah mawhna khialhna a om thei kei hi. </VERS>
            <VERS vnumber="6"> Ama sungah a om mi in mawhna ah a zongsang kei hi. Mawhna ahih zom mi in amah a mu ngei lo, amah a thei ngei lo ahi hi. </VERS>
            <VERS vnumber="7"> Ka ta neute aw, lam hong khialsak thei dingin kuamah kizolsak kei un. A diktat mi in Topa a dik mah bangin a dik hi. </VERS>
            <VERS vnumber="8"> Mawhna a bawl mi in Dawimangpa tawh a kipawl hi. Bang hang hiam na cih uh leh, a cil panin Dawimangpa in mawhna a bawl zo hi. Dawimangpa’ bawl nate a siasak dingin Pasian’ Tapa hong kilang zo hi. </VERS>
            <VERS vnumber="9"> Pasian’ pian’sak mi in ama sungah Pasian’ khaici a om man-inah mawhna a bawl zom thei kei hi. Amah in Pasian’ pian’sak mi ahih maninah a mawh nuam kei hi. </VERS>
            <VERS vnumber="10"> Tua bangin Pasian’ tate leh Dawimangpa’ tate a kikhen uh hi. Dikin gamta lo mi ahi zongin, a u a nau a it lo mi ahi zongin Pasian tawh a kipawl lo mi ahi hi.</VERS>
            <VERS vnumber="11"> Note in a cil panin na zak uh thu in, Dawimangpa tawh a kipawl a nau a that Kain bang hi loin eite khat leh khat ki-it ding ci-in hong kigen hi. </VERS>
            <VERS vnumber="12"> Kain in bang hangin a nau a that hiam na cih uh leh, ama gamtatnate hoih lo a, a naupa’ gamtatnate a dik hi. </VERS>
            <VERS vnumber="13"> Ute naute aw, leitungmite in note hong muhdah uh leh, lamdangsa kei un. </VERS>
            <VERS vnumber="14"> Eite in ute naute khat leh khat ki-it i hih man-inah sihna panin nuntakna ah i galkah zo hi cih i thei hi. A it lo mi in sihna sungah a om lai hi. </VERS>
            <VERS vnumber="15"> A u a nau a mudah mi in mi that mi ahi hi. Mi that mi khat peuhmah sungah nuntak tawntungna a om kei hi ci-in na thei uh hi. </VERS>
            <VERS vnumber="16"> Khazih in eite tangding a nuntakna a paih maninah eite in itna i thei hi. Eite in zong ute naute tangding i nuntakna paih ding a kilawm hi. </VERS>
            <VERS vnumber="17"> Mi khat in leitung sumte nei-in a u a nau a zawngte a muh hangin hehpihna lungsim a neih kei leh, tua mi sungah Pasian itna bang ci om ahi hiam? </VERS>
            <VERS vnumber="18"> Ka ta neute aw, eite in kampau bek tawh ahi zongin, leii bek tawh ahi zongin ki-it loin, sepna bawlna tawh a mantak ki-it ni.</VERS>
            <VERS vnumber="19"> Tua bangin i hih leh, thuman tawh kipawlin i om kithei-in, eima lungsim kimawhsakna bangmah om loin, a mai-ah lungnopna thu i ngah ding hi. </VERS>
            <VERS vnumber="20"> Bang hang hiam na cih uh leh, i lungsim in hong mawhsak leh, i lungsim sangin Pasian lian zaw a, amah in na khempeuh a thei hi. </VERS>
            <VERS vnumber="21"> Ka itte aw, eite lungsim in eite hong mawhsak kei leh, Pasian mai-ah launa a om kei ding hi. </VERS>
            <VERS vnumber="22"> A piak thupiaknate zui-in, amah a lungdamsak ding nate i bawl maninah i ngetna peuhmah ama kiang pan i ngah hi. </VERS>
            <VERS vnumber="23"> Ama thupiakna in a Tapa Zeisu Khazih’ min eite in umin, ama hong piaksa thu bangin khat leh khat ki-it nading ahi hi. </VERS>
            <VERS vnumber="24"> Ama thupiakna a zui mi in ama sungah kipin om a, amah in zong tua mi sungah a om hi. Tua tham loin, amah in eite sungah a om thu a hong piak Kha Siangtho hangin eite in i thei hi.</VERS>
        </CHAPTER>
        <CHAPTER cnumber="4">
            <VERS vnumber="1">Ka itte aw, kha khempeuh um kei un. Khate in Pasian tawh kipawl hiam, kipawl lo hiam dongtelin, en un. Bang hang hiam na cih uh leh, zuauthu a gen kamsang tampi leitungah a paikhia zo uh hi. </VERS>
            <VERS vnumber="2"> Pasian’ Kha Siangtho theih nadingin Zeisu Khazih mipum bangin hong pai zo hi ci-in a mang kha khempeuh in Pasian tawh kipawl hi. </VERS>
            <VERS vnumber="3"> Tua banga Zeisu a mang lo kha khempeuh in Pasian tawh kipawl lo hi. Hih kha in a hong tung ding ci-a na zaksa uh Anti Khazih’ kha ahi hi. Tua kha in leitungah tu nangawnin a om zo hi. </VERS>
            <VERS vnumber="4"> Ka ta neute aw, note in Pasian tawh kipawlin tua khate na zozo uh hi. Bang hang hiam na cih uh leh, note sungah a om mi in leitungmite sungah a om mi sangin a lianzaw hi. </VERS>
            <VERS vnumber="5"> Amaute in leitung tawh kipawl uh ahih maninah, leitung tawh kipawl mite bangin thu a gen uh a, leitungmite in amaute thu gen a ngai uh hi. </VERS>
            <VERS vnumber="6"> Eite i hih leh, Pasian tawh i kipawl hi. Pasian a thei mite in eite thu a thei uh hi. Pasian tawh a kipawl lo mi in eite thu a ngai thei kei uh hi. Tua bangin thuman thutak kha leh zuau kha eite in i thei thei hi.</VERS>
            <VERS vnumber="7"> Ka itte aw, eite khat leh khat ki-it ni. Bang hang hiam na cih uh leh, itna in Pasian kiang panin hong pai hi. A it thei mi khempeuh in Pasian’ pian’sak mi hi a, Pasian a thei hi. </VERS>
            <VERS vnumber="8"> A it thei lo mi in Pasian a thei kei hi. Bang hang hiam na cih uh leh, Pasian in itna ahi hi. </VERS>
            <VERS vnumber="9"> Eite in Tapa hangin i nuntak nadingin Pasian in ama Tapa khat bek leitungah hong sawlna ah Pasian’ itna eite sungah a kilang hi. </VERS>
            <VERS vnumber="10"> Eite in Pasian i itna hang hi lo hi, Pasian in eite hong it a, eite mawhna hong tat nadingin ama Tapa hong sawlna ah itna hong kilang hi. </VERS>
            <VERS vnumber="11"> Ka itte aw, Pasian in eite hih zahin hong it ahih leh, eite khat leh khat ki-it ding a kilawm hi. </VERS>
            <VERS vnumber="12"> Cikmah hunin kuamah in Pasian a mu ngei kei hi. Eite khat leh khat i ki-it leh, Pasian in eite sungah om a, ama itna eite sungah hong kicing hi.</VERS>
            <VERS vnumber="13"> Amah in ama Kha Siangtho hong pia ahih ciangin eite in ama sungah ahi zongin, amah in eite sungah ahi zongin a om thu i thei hi. </VERS>
            <VERS vnumber="14"> Pa in a Tapa leitungmite’ Gumpa a suah nadingin hong sawl thu kote in thei-in teci ka pang uh hi. </VERS>
            <VERS vnumber="15"> Zeisu in Pasian’ Tapa ahi ci-a mang mi khempeuh in Pasian sungah om a, Pasian zong tua mi sungah a om hi. </VERS>
            <VERS vnumber="16"> Pasian in eite hong itna thu eite in thei-in i um zo hi. Pasian in itna ahi hi. Itna sungah a om mi in Pasian sungah a om hi. Pasian in zong tua mi sungah a om hi. </VERS>
            <VERS vnumber="17"> Tua bangin eite in ki-itna tawh i dim maninah thukhen Ni ciangin lau lohna thu i ngah ding hi. Bang hang hiam na cih uh leh, eite in amah bangin leitungah i piang hi. </VERS>
            <VERS vnumber="18"> Itna in launa tawh kigawm thei lo hi. Launa in dantatna piangsak thei ahih ciangin, a kicing itna in launa a hawlkhia hi. A laupa in itna sungah a kicing nai kei hi. </VERS>
            <VERS vnumber="19"> Pasian in eite hong it masak maninah eite in amah i it hi. </VERS>
            <VERS vnumber="20"> Mi khat peuhmah in, “Pasian ka it hi,” ci napi-in a u a nau a it kei leh, tua mi in thuzuau gen mi ahi hi. Bang hang hiam na cih uh leh, a muh theih a u a nau a it kei leh, a muh theih loh Pasian bang ci a it zo ding hiam? </VERS>
            <VERS vnumber="21"> Pasian a it mi in a u a nau a it ding hi a cihna thupiakna kote in Khazih kiang pan ka ngah uh hi.
            </VERS>
        </CHAPTER>
        <CHAPTER cnumber="5">
            <VERS vnumber="1">Zeisu in Khazih ahi ci-a a um mi in Pasian’ pian’sak mi ahi hi. Pa a it mi in Pa’ pian’sak mi zong a it ding hi. </VERS>
            <VERS vnumber="2"> Eite in Pasian itin a thupiaknate bangin i gamtat lai takin Pasian’ tate i it hi ci-in i thei hi. </VERS>
            <VERS vnumber="3"> Bang hang hiam na cih uh leh, Pasian’ itna in ama thupiaknate zuihna ahi hi. Pasian’ thupiaknate zong a haksa lua ahi kei hi. </VERS>
            <VERS vnumber="4"> Bang hang hiam na cih uh leh, Pasian’ pian’sak peuhpeuh in leitung a zo thei hi. Eite upna in leitung zawhna ahi hi. </VERS>
            <VERS vnumber="5"> Zeisu in Pasian’ Tapa ahi ci-in a um mi sim loh, leitung a zo kua mi ahi hiam?</VERS>
            <VERS vnumber="6"> Tui leh sisan tawh hong pai Topa in Zeisu Khazih ahi hi. Tui bek tawh hi loin, tui tawh ahi zongin, sisan tawh ahi zongin a hong pai hi. </VERS>
            <VERS vnumber="7"> Kha Siangtho in teci hong pang hi. Bang hang hiam na cih uh leh, Kha Siangtho in thuman thutak ahi hi. </VERS>
            <VERS vnumber="8"> Bang hang hiam na cih uh leh, teci a pang thum ahi Kha Siangtho, tui leh sisan-te om a, tua thumte in pumkhat bek ahi uh hi. </VERS>
            <VERS vnumber="9"> Mite teci pan’na eite in i man’ leh, Pasian’ teci pan’na a lianzaw hi. Bang hang hiam na cih uh leh, Paisan’ teci pan’na in a Tapa ading teci a pan’ zawhna thu ahi hi. </VERS>
            <VERS vnumber="10"> Pasian’ Tapa a um mi in ama sungah teci pan’na a ngah hi. Pasian a um lo mi in Pasian pen zuau gen mi hi cih a suaksak hi. Bang hang hiam na cih uh leh, Pasian in ama Tapa ading a teci pan’na thu, tua mi in a um kei hi. </VERS>
            <VERS vnumber="11"> Tua teci pan’na in, Pasian in eite nuntak tawntungna hong pia a, tua nuntakna in Tapa sungah a om hi. </VERS>
            <VERS vnumber="12"> Tapa a nei mi in nuntakna a nei hi, Pasian’ Tapa a nei lo mi in nuntakna a nei kei hi.</VERS>
            <VERS vnumber="13"> Pasian’ Tapa’ min a um note in nuntak tawntungna na ngahna thu uh na theih nadingun, hih thute kong gelh zo hi. </VERS>
            <VERS vnumber="14"> Ama mai-ah eite in i ngah lau loh nading thu in, ama deihna bangin na khempeuh thuumin i nget leh, a hong ngaih nading thu ahi hi. </VERS>
            <VERS vnumber="15"> Thu i ngetna khempeuh a hong ngai hi ci-a i theih leh, ama kiangah i nget khempeuh i ngah ding i thei hi. </VERS>
            <VERS vnumber="16"> Mi khatpeuh in a sanggampa in sihna thuak ding a kilawm lo mawhna a bawl a muh leh, thungen ta hen. Sihna a thuak ding a kilawm lo mawhna a bawl mite ading Pasian in nuntakna a pia ding hi. Sihna thuak ding a kilawm mawhna a om hi. Tua bang mawhna maisak nading thungen ding ka ci kei hi. </VERS>
            <VERS vnumber="17"> A dik lo na khempeuh in mawhna ahi hi. Ahih hangin sihna thuak dinga kilawm lo mawhna a om hi.</VERS>
            <VERS vnumber="18"> Pasian’ pian’sak mi khempeuh in mawhna ahih zom kei hi ci-in i thei hi. Pasian’ pian’sak mi in ama pumpi kem a, a gilo mi in tua mi a sukha thei kei hi.</VERS>
            <VERS vnumber="19"> Eite in Pasian’ tate i hi hi cih thu i thei hi, leitung khempeuh in a gilo mi’ khut sungah a om thu zong i thei hi.</VERS>
            <VERS vnumber="20"> Tua banah Pasian’ Tapa hong pai a, thuman thutak Topa i theih nadingin pilna eite a hong piak thu zong i thei hi. Tua tham loin, a Tapa Zeisu Khazih ahi tua thuman Topa sungah i om hi ci-in i thei hi. Hih Topa in Pasian taktak ahi hi; nuntak tawntungna zong ahi hi. </VERS>
            <VERS vnumber="21"> Ka ta neute aw, milimte na tang un.</VERS>
        </CHAPTER>
    </BIBLEBOOK>
    <BIBLEBOOK bnumber="63" bname="Piter Nihna" bsname="Pit2">
        <CHAPTER cnumber="1">
            <VERS vnumber="1"> 1-2Upa in, eite sungah kipin eite tawh a omkhawm tawntung ding, thuman thutak hangin, kei-a kipan thuman thutak a thei mi khempeuh in a kiteel Tonu leh a tate ka hong it uh hi cih thu a zasak hi.</VERS>
            <VERS vnumber="3"> Pa Pasian kiang pan ahi zongin, Pa’ Tapa Zeisu Khazih kiang pan ahi zongin thuman thutak leh itna thu tawh hehpihna thupha, hehpihna leh nopna eite tungah a om ding uh hi.</VERS>
            <VERS vnumber="4"> Eite in Pa kiang pan thupiakna i ngah bangin, na tate kimkhat in thuman thutak lam zui-in a om uh ka muh ciangin ka lung a dam mahmah hi. </VERS>
            <VERS vnumber="5"> Tu-in Tonu aw, thupiakna thak hong gelh bang hi loin eite in a cil pan i neih pen mah hong gelhin, khat leh khat ki-it nadingin ka hong thuum hi. </VERS>
            <VERS vnumber="6"> Ama thupiaknate bangin i thuman’na in ki-itna ahi hi. Note in thupiakna tawh kituak a, na gamtat nadingun a cil panin no na zak uh mah bangin ama thupiakna in tua bang deihna ahi hi. </VERS>
            <VERS vnumber="7"> Zeisu Khazih in mi pum bangin ci-le-sa tawh hong pai hi ci-a sang lo mi kheem tampi, leitungah hong pai zo uh hi. Hih bang mi in mi kheem mi leh Anti Khazih ahi hi. </VERS>
            <VERS vnumber="8"> Note in na bawl uh nate mangthangsak loin, a kicing thaman na ngah nadingun na kikem un. </VERS>
            <VERS vnumber="9"> Khazih’ thuhilhna-ah kip loin a zui khial mi in Pasian a nei lo mi ahi hi. Khazih’ thuhilhna-ah a kip mi in Pa leh Tapa a nihin a neikhawm hi. </VERS>
            <VERS vnumber="10"> Mi khat in note kiangah hong pai a, hih thu a vom kei leh, amah note innah na tungsak kei un; “Thupha ngah in,” ci-in hopih kei un. </VERS>
            <VERS vnumber="11"> Bang hang hiam na cih uh leh, tua banga a hopih mi in tua mi gilo’ gamtatnate tawh a kipawl a suak hi.</VERS>
            <VERS vnumber="12"> No kiangah ka hong gelh nop thu tampi a om hangin lai tungah laitui tawh gelh ding ka deih kei hi. Note kiangah hong pai-in, khat leh khat lungdamna a kicin’ nadingin note tawh maitang kimu-a kihopih ding ka lamen hi.</VERS>
            <VERS vnumber="13"> A kiteel na naunu’ tate in nang hong hopih uh hi.</VERS>
        </CHAPTER>
    </BIBLEBOOK>
    <BIBLEBOOK bnumber="64" bname="Johan Thumna" bsname="Joh3">
        <CHAPTER cnumber="1">
            <VERS vnumber="1">Upa in a man takin ka it Gaias kong zasak hi.</VERS>
            <VERS vnumber="2"> Ka it mi aw, na lungsim a nopsak mah bangin nangmah in na khempeuhah nopsakna leh cidamna na ngah nading thu ka ngen hi.</VERS>
            <VERS vnumber="3"> Nang in thuman thutak na zuih mah bangin na neihsa thuman thutak ah na cihtakna thu ute naute in hong pai a, teci hong pan’ uh ciangin ka nuam mahmah hi. </VERS>
            <VERS vnumber="4"> Ka tate in thuman thutak lam a zuih thu ka zak cianga ka nuamna sangin nuam zawkna a om kei hi.</VERS>
            <VERS vnumber="5"> Ka it mi aw, nangmah in ute naute tungah ahi zongin, zinte tungah ahi zongin na bawlna khempeuh, dikna tawh kipawlin a bawl na hi hi. </VERS>
            <VERS vnumber="6"> Tua mite in na itna thu pawlpi mai-ah teci a pang uh hi. Nangmah in Pasian’ deihna tawh kituakin tua mite amau lampi ah na khak leh, a pha a bawl na hi ding hi. </VERS>
            <VERS vnumber="7"> Bang hang hiam na cih leh, amaute in Topa’ min hangin Gentailte lakah huhna la loin a pai uh hi. </VERS>
            <VERS vnumber="8"> Tua hi a, eite in thuman thutak a huh mi i suah nadingin tua bang mite zin i do ding a kilawm hi.</VERS>
            <VERS vnumber="9"> Pawlpi kiangah vaikhakna lai gelhin ka pia zo hi. Ahih hangin a uk a lian a suak nuam Diotrefes in ka thu a mang kei hi. </VERS>
            <VERS vnumber="10"> Tua a hih ciangin ka hong pai ciangin amah in a bawlna thu ka phawksak kik ding hi. Amah in en’na, siatsak nopna kam tawh kote hong kosia tham loin, ute naute ama innah a tungsak nuam kei hi. A tungsak nuam mite zong khamin, pawlpi sung pan a hawlkhia hi.</VERS>
            <VERS vnumber="11"> Ka it mi aw, a sia lam zui kei in, a hoih lam zui in. A hoih a gamta mi in Pasian tawh kipawl hi. A hoih lo a a gamta mi in Pasian a mu nai kei hi. </VERS>
            <VERS vnumber="12"> Mi khempeuh in Demetrias ading teci a hi uh hi. Thuman thutak in zong ama teci a hi hi. Ahi hi, kote in zong tua mi lamah teci ka pang uh hi. Kote teci pan’na thu in a man hi ci-in na thei hi.</VERS>
            <VERS vnumber="13"> Ka gelh ding thu tampi a om hangin laikung leh laitui tawh gelh ding ka deih kei hi. </VERS>
            <VERS vnumber="14"> A sawt loin nang tawh kimu-in, khat leh khat kihopihin i kikup khop ding ka lamen hi.</VERS>
            <VERS vnumber="15"> Nangma tungah nopna om ta hen. Lawmte in nang hong hopih uh hi. Na kiangah a om lawmte a minin lo-in na hopihsak in.</VERS>
        </CHAPTER>
    </BIBLEBOOK>
    <BIBLEBOOK bnumber="65" bname="Juda" bsname="Jud">
        <CHAPTER cnumber="1">
            <VERS vnumber="1">Zeisu Khazih’ sila leh Jeim’ sanggampa keimah Juda in, Pa Pasian hangin itna ngahin, Zeisu Khazih adingin kikemin, sapna a ngah mite kiangah ka hong zasak hi.</VERS>
            <VERS vnumber="2"> Note tungah hehpihna, nopna leh itna khang semsem ta hen.</VERS>
            <VERS vnumber="3"> Ka itte aw, eite in i ngah khawm gupna thu tawh kizomin note kiangah ka hong gelh thu hahkat a, ka bawl lai takin, misiangthote kiangah khatvei bek a piaksa upna thu ading, lungsim khauhin na do nadingun hansuahin ka hong gelh hi. </VERS>
            <VERS vnumber="4"> Bang hang hiam na cih uh leh, eite Pasian’ hehpihna thupha in kihhuai tat nopna suaksakin, eite hong uk khat bek ahi Topa Zeisu Khazih nialin, Pasian’ thu a deih lo mite in hih thutanna thuak dingin tanglai pek a, a kiciamtehsa mi kimkhat in note’ lakah hong lutsim uh hi.</VERS>
            <VERS vnumber="5"> Note in na khempeuh thakhatin na theih uh hangin note ka hong phawksak nop thu in: Topa in Izipt gam sung mi pawlkhat a gupkhiat khit ciangin, a nung nihveina ah a um lo mite a siasak hi. </VERS>
            <VERS vnumber="6"> Amau thu ngahna uh kem lo uh a, amau omna uh pan a paikhia vantungmite zong ni lian Ni-a thukhenna dongin khuamial sungah a tawntungin hencipin a khum hi. </VERS>
            <VERS vnumber="7"> Tua mah bangin Sodom leh Gomorrah khuapi akipan a kimkot ah a om khuapite zong tua mite bangin a kihhuai noptatna ah gamta-in, a man lo pumpi’ deihna lungsim zui uh ahih maninah, meikuang tawntung daan thuakin, thu hilhkholh nading lim ahihna uh a kilang hi.</VERS>
            <VERS vnumber="8"> Tua mah bangin tua mite in tua bangin a pumpi uh kihhuaisak a, ukna thu nial-in, vanmite a gensia uh hi. </VERS>
            <VERS vnumber="9"> Vantungmite a ukpa Mikhael nangawn in Dawimangpa tawh kidoin, Moses’ luang tawh kizomin a kinial lai takin, kisiatna bawl ngam loin, “Topa in nang hong taai hen,” a ci bek hi. </VERS>
            <VERS vnumber="10"> Tua mite in ahih uh leh, amau theih loh na peuhpeuh a kosia uh hi. A ngaihsun thei lo ganhingte bangin ngeina bangin a theihtheih nate uh hangin, amau pumpi uh a siasak uh hi. </VERS>
            <VERS vnumber="11"> Amaute in gimna a thuak ding uh hi. Bang hang hiam na cih uh leh, amaute in Kain’ lampi zui-in thaman ngah dingin Balaam’ mawhna a manlangin zui-in a delh uh a, Korah’ lehdona bangin a kisia uh hi. </VERS>
            <VERS vnumber="12"> Tua mite in note ki-itna pawite ah note tawh an a nekkhawm a dawn khawm lai takun, lau loin amaute kham tak kivakin pawi sungah a nin a kisawh tuucing ahi uh hi; tui om lo, huih in a leen’pih meii bang ahi zongin, pulhkhia-in a gah om lo nihvei si-in a bul pan a kibotkhia singkung bang ahi zongin; </VERS>
            <VERS vnumber="13"> amau zumna thu a phuansak tui kilok gilo bang ahi zongin, khuamial pha mahmah a tawntungin amaute ading a kikoih khol a, a om aksi leeng bang ahi zongin a suak uh hi.</VERS>
            <VERS vnumber="14"> Adam pan akipan khang sagihna mi Enok in kamsangpa thu a gen-inah, “Topa in mi khempeuh thukhenin, </VERS>
            <VERS vnumber="15"> Pasian’ thu a deih lo mi khempeuh in Pasian deih loh a bawlna uh na khempeuh akipan Pasian’ thu a deih loh uh mawhna a neite in, Topa tungah gensiatna kam khempeuh a kilangsak ding ahi zongin, Topa in a kisim zo lo misiangthote tawh hong paikhawm ding hi,” ci-in a genkhol hi. </VERS>
            <VERS vnumber="16"> Tua mite in phunin a mawhsak thei mi, amaute lunggulh deihgawhna bangin a gamta thei mi, a kam un kisaktheihna thu a gen thei mi, amau noptuamna ngaihsunin mi maitang a zahtak thei mi ahi uh hi.</VERS>
            <VERS vnumber="17"> Ka itte aw, note na hih uh leh, i Topa Zeisu Khazih’ sawltakte in a masa-in a genkholh thute na phawk un. </VERS>
            <VERS vnumber="18"> Amaute in, “A nunung bel hunin Pasian’ deihlohna tawh kipawl amau pumpi uh deihgawhnate bangin zui-in, a kosia thei mite hong kilang ding uh hi,” ci-in note kiangah hong gen zo uh hi. </VERS>
            <VERS vnumber="19"> Tua mite in Kha Siangtho nei lo uh a, pawlpi kikhenna a bawl thei mi, pumpi deihna bek a zui thei mite ahi uh hi.</VERS>
            <VERS vnumber="20"> Ka itte aw, note in na hih uh leh, a siangtho mahmah upna tungah na pumpi uh lamin, Kha Siangtho tawh thungenin, </VERS>
            <VERS vnumber="21"> nuntak tawntungna ngah nadingin i Topa Zeisu Khazih’ hehpihna na ngak lai takun, Pasian’ itna sungah na pumpi uh kemin om un. </VERS>
            <VERS vnumber="22"> A um khial kimkhat na hehpih un. </VERS>
            <VERS vnumber="23"> Mi kimkhat mei sung pan kaikhia-in na gum un. Mi kimkhat zong pumpi deihgawhna hangin nin tawh a kisawh a puante nangawn uh muhthadah huaisa-in, lauthawng kawmin na hehpih un.</VERS>
            <VERS vnumber="24"> 24-25 Note na kipuk loh nadingun hong kemin, mawhna om loin, lungdam mahmahin note ama’ minthan’na mai-ah hong koih thei, i Topa Zeisu Khazih hangin eite’ Honpa Pasian khat bek tungah minthan’na, thupitna, vangliatna leh ukzawhnate tu-ma hun khempeuh, tu laitak leh a tawntungin om ta hen! Amen.</VERS>
        </CHAPTER>
    </BIBLEBOOK>
    <BIBLEBOOK bnumber="66" bname="Mangmuhna" bsname="Man">
        <CHAPTER cnumber="1">
            <VERS vnumber="1"> A sawt loin a piang ding nate ama silate tungah lah dingin Pasian in a piaksa Zeisu Khazih’ mangmuhna lai ahi hi. Tua Topa in ama vantungmi khat sawl a, ama silapa Johan kiangah hilh hi. </VERS>
            <VERS vnumber="2"> Tua Johan in ama muhna khempeuh tawh kizomin Pasian’ thu ahi zongin, Zeisu Khazih’ teci pan’na thu ahi zongin teci a pang hi. </VERS>
            <VERS vnumber="3"> Hih lai simin, hih hilhkholhna thu za-in, lai sungah a kigelh nate a ngai mite in thupha a ngah ding uh hi. Bang hang hiam i cih leh, a hun a nai zo hi. </VERS>
            <VERS vnumber="4-5"> Johan in Asia gamah a om pawlpi sagihte kiangah a zasak hi. Tu lai taka om, a om ngei, tu nung ciangin a hong pai lai ding pa’ kiang pan ahi zongin, ama tokhom mai-ah a om Kha Siangtho sagihte kiang pan ahi zongin, thuman teci pang ahi tham loin mi site lakah a suak masa bel hi a, leitung kumpite a ukpa ahi Zeisu Khazih kiang pan ahi zongin, hehpihna thupha leh nopna note tungah om ta hen. Eite hong it a, a sisan tawh eite mawhna pan hong phelkhia a, </VERS>
            <VERS vnumber="6"> ama Pa Pasian mai-ah eite kumpi za-ah ahi zongin, siampi za-ah ahi zongin hong koih Topa tungah minthan’na leh vangliatna om tawntung ta hen! Amen. </VERS>
            <VERS vnumber="7"> En un, Topa in meiite tawh hong kumsuk ding a, mittang khempeuh a, kipan amah a sun mite in amah hong mu ding uh hi. Leitung mipawl khempeuh in zong amah hangin a kap ding uh hi. Tua bang a man hi. Amen. </VERS>
            <VERS vnumber="8"> “Keimah in Alfa leh Omega ka hi,” ci-in tu lai taka om, a om ngei, tu nung ciangin hong pai ding mi ahi Vanglianpen Topa Pasian in a gen hi. </VERS>
            <VERS vnumber="9"> Zeisu sungah a om gimna-a kipan gam ahi zongin, thuakzawhna ahi zongin, note tawh a thuak khawm, note’ u ahi keimah Johan in Pasian’ thu leh Zeisu tawh kipawl teci pan’nate hangin Patmos kici tuikulh gamah ka om hi. </VERS>
            <VERS vnumber="10"> Topa’ ni-in Kha Siangtho sungah ka om lai takin ka nung lam pan peengkul aw bangin nakpi gingin, </VERS>
            <VERS vnumber="11"> “Nangmah in na muhte, lai sungah gelh in la, Efesa khua, Smurna khua, Pergamum khua, Thiatira khua, Sardis khua, Filadelfia khua, Laodikia khua-ah om pawlpi sagihte kiangah khak in,” ci-in hong genna kam ka za hi. </VERS>
            <VERS vnumber="12"> Kei kiangah hong gen aw a nei mi mu dingin kihei-in ka et ciangin, kham meivak khuam sagih ahi zongin, </VERS>
            <VERS vnumber="13"> tua meivak sagih laizang ah mihing tapa tawh kibang mi khat ahi zongin ka mu hi. Tua mi in a khe dongin puanza silhin, a awmah kham kawnggak gakin, </VERS>
            <VERS vnumber="14"> a lutang leh a sam in tuumul paak bangin ahi zongin, vuk paak bangin ahi zongin a ngo hi. A mittangte in meikuang bangin ahi uh a, </VERS>
            <VERS vnumber="15"> a khete in zong mei sunga kisiangthosaksa sumngo tak tawh kibang hi. A aw in zong tuipi lian aw tawh kibang hi. </VERS>
            <VERS vnumber="16"> A khut tak lamah aksi sagih a tawi hi. A kam sungpan a lang nih a hiam namsau a pusuak hi. A maitang meel in a tang pha mahmah ni tawh kibang hi. </VERS>
            <VERS vnumber="17"> Tua mi ka muh ciangin kei in a khe kiangah mi si bangin ka puk hi. Tua lai takin amah in a khut taklam ka tungah nga-in, “Lau kei in Keimah in a masa bel leh a nunung bel mi ka hi hi. </VERS>
            <VERS vnumber="18"> Nidang lai-in ka sih ngei hangin tu-in en in, a tawntungin ka nungta a,! sihna leh sihna gam konghon’na ka nei hi. </VERS>
            <VERS vnumber="19"> Tua ahih ciangin na muhsa nate ahi zongin, tu-a om nate ahi zongin, nung ciangin a piang ding nate ahi zongin gelhin koih in. </VERS>
            <VERS vnumber="20"> Ka khut taklamah na muh aksi sagihte-a kipan kham meivak sagihte’ thu thukna na gelh in. Aksi sagihte in pawlpi sagihte’ vantungmite ahi uh hi. Meivak sagihte in pawlpi sagihte ahi uh hi. </VERS>
        </CHAPTER>
        <CHAPTER cnumber="2">
            <VERS vnumber="1">“Efesa khua-ah a om pawlpi’ vantungmi kiangah hih bangin gelh in. ‘A khut taklamah aksi sagih tawi-in, kham meivak sagih laizangah a pai kawikawipa’ thupiakna in:        </VERS>
            <VERS vnumber="2"> “Nangma gamtatna ahi zongin, na hahkatna leh na thuakzawhna ahi zongin, mi gilote na thuak zawh loh tham loin, amau sawltak hi lopi ‘Sawltak ka hi uh’ a ci mite dongtel entelin, a man lo mi ahih uh thu na muh ahi zongin, </VERS>
            <VERS vnumber="3"> nang in thuakzawhna nei-in ka min hangin zong, gim lo cim loin na thuak thu ahi zongin ka thei hi. </VERS>
            <VERS vnumber="4"> Ahih hangin nang tungah gen ding thu ka nei hi. Bang thu ahi hiam na cih leh, a masa bel a, na neih itna na paihkhiat thu ahi hi. </VERS>
            <VERS vnumber="5"> Tua ahih ciangin nang in bangci omna pan na kiam zawh thu na phawk kik khit ciangin na kisikkik in la, a cil-a na gamtat ngei na gamta kik in. Tua bang na hih kei leh, na kiangah ka hong pai ding a, na kisikkik kei leh, na meivakna a omna pan ka khin ding hi. </VERS>
            <VERS vnumber="6"> Nangma tungah a om phatnate in ka muhdah Nikolas pawlte’ gamtatnate kei’ muhdah mah bangin nangmah in zong na muhdahna ahi hi. </VERS>
            <VERS vnumber="7"> Kha Siangtho in pawlpite a thupiakna bil nei mi in ngai ta hen. A zo mi keimah in Pasian Paradis gam sungah a om nuntakna gah a nek theihna thu ka pia ding hi.” </VERS>
            <VERS vnumber="8"> “Smurna khua-ah a om pawlpi’ vantungmi kiangah hih bangin gelh in. ‘A masa bel leh a nunung bel ahi tham loin, nidang lai-inah sihna a thuak zo, tu-in a nungta mi’ thupiakna in: </VERS>
            <VERS vnumber="9"> “Nangmah in gimna na thuakna, na hau napi-in na zawnna-a kipan Judah mipawl hi lo napi-in ‘Judah mipawl ka hi uh, a kici Satan pawlte in hong kosiatna thute ka thei hi. </VERS>
            <VERS vnumber="10"> Nang in na thuak ding lai takte kihta kei in. Ze-etna na thuak nadingun note kimkhat Dawimangpa in thong sungah hong khia-in, note in nisawm sung gimna na thuak ding uh hi. Nangmah in sihna na thuak dongin thumanin om in. Tua hi leh, nuntakna kumpilukhu nang kong pia ding hi. </VERS>
            <VERS vnumber="11"> Kha Siangtho in pawlpite a thupiakna bil nei mi in ngai ta hen. A zo mi nihvei sihna in a su kha kei ding hi.” </VERS>
            <VERS vnumber="12"> “Pergamum khua-ah a om pawlpi’ vantungmi kiangah hih bangin gelh in. ‘Lang nih a hiam namsau a nei mi’ thupiakna in:</VERS>
            <VERS vnumber="13"> “Nangmah in Satan’ tokhom omna-ah na om thu ka thei hi. Ka min len cipin, Dawimangpa’ teen’na munah note lakah thahna a thuak ka teci, ka midik pa Antipas’ khan’ lai nangawnin keima upna thu na nial kei hi. </VERS>
            <VERS vnumber="14"> Ahih hangin nangma tungah gen ding neukha a om hi. Bang hang hiam na cih leh, milim mai-ah biakna sa nek ding ahi zongin, numei leh pasal tawh khialhna gamtat ding ahi zongin, Israel mipawlte mai-ah suih khak nading Barak a hilh Balaam’ thu hilhna a zui mi kimkhat nangma sungah a om hi. </VERS>
            <VERS vnumber="15"> Tua tham loin, Nikolas pawlte thuhilhna a zui mi kimkhat zong tua bangin a om hi. </VERS>
            <VERS vnumber="16"> Tua ahih ciangin na kisikkik in. Tua bang ahih kei leh, nangma kiangah a manlangin kong pai ding a, ka kam sungpan a pusuak namsau tawh tua mite ka do ding hi. </VERS>
            <VERS vnumber="17"> Kha Siangtho in pawlpite a thupiakna bil nei mi in ngai ta hen. A zo mi a kiseel maana ahi zongin, a ngah mi sim loh kuamah in a thei zawh loh min thak kigelhna suangpak ahi zongin ka pia ding hi.’” </VERS>
            <VERS vnumber="18"> “Thiatira khua-ah a om pawlpi’ vantungmi kiangah hih bangin gelh in. ‘Meikuang bang mittang a nei, sumngo taktak bang khete a nei Pasian’ Tapa’ thupiakna in:</VERS>
            <VERS vnumber="19"> “Na gamtatna, na itna, na upna, na nasepnate, na thuakzawhnate ahi zongin, a nununga na gamtatnate in a masa na gamtatnate sangin a tamzawk thu ahi zongin ka thei hi. </VERS>
            <VERS vnumber="20"> Ahih hangin nang tungah gen ding thu ka nei hi. ‘Kamsang numei ka hi’ a ci Jezebel nang in na nial kei a, numei leh pasal khialhna gamtat nading ahi zongin, milim mai-ah biakna sa nek nading ahi zongin tua numei in ka silate hilhin a zol hi. </VERS>
            <VERS vnumber="21"> Tua numei a kisikkik nading hun ka hehpih zawh hangin, amah in a gitloh gamtatna a kisik nuam kei hi. </VERS>
            <VERS vnumber="22"> En in, amah a lupna tungah ka paai ding a, amah tawh a mawh mite in a gamtatna hoih lo uh a kisikkik kei uh leh, gimna lianpi ka tungsak ding hi. </VERS>
            <VERS vnumber="23"> Ama tate zong ka that ding hi. Tua ahih ciangin keimah in lungsung sinsung a zong kawikawi thei Topa ka hih thu, pawlpi khempeuh in a thei ding uh hi. Note khempeuh zong na gamtatna uh tawh kituakin ka hong thukkik ding hi. </VERS>
            <VERS vnumber="24"> Ahih hangin kong gensa thuhilhna a mang lo, Satan thu thukpi a kici nate a thei lo, a siam lo Thiatira khua-a a om lai mite kiangah kong geninah: no tungah adang van ka hong suan kei ding hi. </VERS>
            <VERS vnumber="25"> Ahih hangin note in na ngahsa khempeuh uh ka hong pai dongin kip takin len un. </VERS>
            <VERS vnumber="26"> Zo-in, keima deihnate a tawp dongin a zui mi, mipawlte tungah ukna aana ka pia ding a, </VERS>
            <VERS vnumber="27"> kei in ka Pa kiangpan thu ka ngah bangin beel seekte in beelte a suk khap zan bangin, amah in sik ciangkhut tawh a uk ding hi. </VERS>
            <VERS vnumber="28"> Zingsol zong amah ka pia ding hi. </VERS>
            <VERS vnumber="29"> Kha Siangtho in pawlpite a thupiakna bil nei mi in ngai ta hen.’” </VERS>
        </CHAPTER>
        <CHAPTER cnumber="3">
            <VERS vnumber="1">“Sardis khua-ah a om pawlpi’ vantungmi kiangah hih bangin gelh in. ‘Pasian’ Kha Siangtho sagih leh aksi sagih a nei mi’ thupiakna in: “Nangma gamtatnate ahi zongin, na nungta hi ci-in minthan’na na ngah hangin a si na hih thu ka thei hi. </VERS>
            <VERS vnumber="2"> Nang in khanglo in la, a sidek tak a om lai-te hanthawn in. Bang hang hiam na cih leh, nang gamtatna khat beek ka Pasian mai-ah a kicingin ka mu kei hi. </VERS>
            <VERS vnumber="3"> Tua ahih ciangin bangci na san’, bangci na zak thu phawkkik in la, zui in, kisikkik in. Tua ahih ciangin ngakin na om kei leh, guta bangin ka hong pai ding a, na kiangah bang hunin ka hong tun’ ding na thei kei ding hi. </VERS>
            <VERS vnumber="4"> Ahih hangin nang in amau puanza a ninsak lo mi neukha Sardis khua-ah na nei hi. Tua mite in a kilawm ahih manunah puanpaak silhin kei tawh a paikhawm ding uh hi. </VERS>
            <VERS vnumber="5"> A zo mi in tua bang puanpaak a silh ding hi. Ama min zong nuntakna laibu pan ka su mang ngei kei ding hi. Ama min ka Pa mai-ah ahi zongin, ka Pa’ vantungmite mai-ah ahi zongin ka gum ding hi. </VERS>
            <VERS vnumber="6"> Kha Siangtho in pawlpite a thupiakna bil nei mi in ngai ta hen.”’        </VERS>
            <VERS vnumber="7"> “Filadelfia khua-ah a om pawlpi’ vantungmi kiangah hih bangin gelh in. ‘A siangtho mi, a thuman mi, David’ konghon’na a nei mi, kuama khak theih loh dingin hongin, kuama hon’ theih loh dingin a khak thei mi’ thupiakna in:        </VERS>
            <VERS vnumber="8"> En in, kuama khak zawh loh ding kong na mai-ah ka hong hi. Na gamtatnate ahi zongin, nang in tawmkha thahatna nei-in, ka thute zui-in, ka min nial loin, na om thu ahi zongin ka thei hi. </VERS>
            <VERS vnumber="9"> En in, ‘Judah mipawl khat ka hi uh,’ a ci zuau thu a gen mipawl ahi, Satan pawlte ahi mite kong pia a, amau in nang khe kiangah bia-in, nang kong it, ci-in amaute ka theisak ding hi. </VERS>
            <VERS vnumber="10"> Nangmah in kei thuakzawhna tawh kipawl thute na zui zo ahih ciangin, leitungah a om mite thu dong dingin leitung khempeuhah a tung ding ze-etna hun panin nang kong liah ding hi. </VERS>
            <VERS vnumber="11"> A manlangin ka hong pai ding hi. Na kumpilukhu kuamah in a lakkhiat loh nadingin, na neihsa na a kip takin len in. </VERS>
            <VERS vnumber="12"> A zo mi ka Pasian’ biakinnpi khuampi ka suaksak ding hi. Tunung ciangin tua mun panin pua lamah cikmah hunin a paikhia nawn kei ding hi. Tua mi tungah ka Pasian’ min ahi zongin, ka Pasian kiang vantung panin hong kumsuk ding Jerusalem khua thak ahi, ka Pasian’ khuapi min ahi zongin, keima min thak ahi zongin ka gelh ding hi. </VERS>
            <VERS vnumber="13"> Kha Siangtho in pawlpite a thupiakna bil nei mi in ngai ta hen,”        </VERS>
            <VERS vnumber="14"> “Laodikia khua-ah a om pawlpi’ vantungmi kiangah hih bangin gelh in. ‘Amen ahi mi, a dik a man teci a pang, Pasian’ piancilna kipatna bulpi ahi pa’ thupiakna in:        </VERS>
            <VERS vnumber="15"> “Na gamtatnate ahi zongin, nang in vot lah vot lo, sa lah sa lo na hih thu ahi zongin ka thei hi. Vot hi taleh, ahih kei leh, sa hi taleh ka deih hi. </VERS>
            <VERS vnumber="16"> Tua ahih ciangin nang ka kam sungpan ka hong siakhia ding hi. </VERS>
            <VERS vnumber="17"> Kei in ka hau hi, sumte nate nei-in sapna a om nawn kei hi na cih hangin pumpi lunggimna, hehpihhuaina, zawnna, mittawtna, puan neih lohna na thuak lamtak thei na hih ciangin, </VERS>
            <VERS vnumber="18"> nang in na hauh nadingin mei tawh kisiang saksa kham ahi zongin, puan nei loin omin na zumhuaina a kilat loh nadingin nangma silh ding puanpaak ahi zongin, mit khuamuh nadingin nuh ding mit-za ahi zongin kei kiang pan na lei nading kong hansuah hi. </VERS>
            <VERS vnumber="19"> Ka it khempeuhte a mawhna uh lakin ka hilh thei hi. Tua ahih ciangin lungsim citak-in kisikkik in. </VERS>
            <VERS vnumber="20"> En in, kei in kongkhak kiangah ding-in kiu-in ka om hi. Mi khatpeuh in ka aw za-in kong khak hong hon’ leh, tua mi kiangah ka tum khit ciangin amah tawh an ne khawm, tui dawn khawmin ka om ding hi. Amah in kei tawh an ne khawm tui dawn khawmin a om ding hi. </VERS>
            <VERS vnumber="21"> Keimah in ka zawh khit ciangin ka Pa tawh tokhom tungah ka tut khawm bangin, a zo mi in kei tawh ka tokhom tungah tut khawm theihna thu ka pia ding hi. </VERS>
            <VERS vnumber="22"> Kha Siangtho in pawlpite a thupiakna bil nei mi in ngai ta hen,’ ci-in thu hong pia hi.” </VERS>
        </CHAPTER>
        <CHAPTER cnumber="4">
            <VERS vnumber="1">Tua thute khit ciangin ka et leh, vantungah kong vang khat kihongin a om ka mu hi. “Hong kahto in. A nung ciangin a piang ding nate ka hong lak ding hi,” ci-in a masa-a, kei kiangah hong gen peengkhul aw banga nakpi-a kiko aw ka zak ciangin, </VERS>
            <VERS vnumber="2"> thakhatin Kha Siangtho sungah ka om a, vantungah kikoih tokhom khat ahi zongin, tua tokhom tungah tu-a a om mi khat ahi zongin ka mu hi. </VERS>
            <VERS vnumber="3"> Tua mi a meel in jasper suangmanpha leh sardis suangmanpha meel tawh kibang hi. Tokhom kimkotah zong emerald suangmanpha meel tawh kibang sakhituihup a om hi. </VERS>
            <VERS vnumber="4"> Tokhom kimkotah tokhom adang sawmnih leh li, leh tua tokhomte tungah puanpaak silh, kham kumpilukhu a khu upa sawmnih leh li tu-in a om uh hi. </VERS>
            <VERS vnumber="5"> Tokhom sung pan khuaphialep tawh, a aw gin’na tawh, vangin’na tawh a pusuak uh hi. Tokhom mai-ah Pasian’ Kha Siangtho sagih ahi, meivak sagih kivakin a om uh hi. </VERS>
            <VERS vnumber="6"> Tokhom mai-ah kristal tawh kibang limlang tuipi bang a om hi. Tokhom laizang leh a kimkotah, a mai a nungah mittang dimin a nei ganhing li a om hi. </VERS>
            <VERS vnumber="7"> Khatna ganhing in humpinelkai tawh kibang hi, a nihna ganhing in bawngno tawh kibang hi, a thumna ganhing in mi maitang tawh kibang maitang a nei hi, lina ganhing in a leeng kawikawi muvanlai tawh kibang hi. </VERS>
            <VERS vnumber="8"> Tua ganhing lite khat in kha guk ciat a nei uh a, a khate uh a sung a pua, mittang tawh dimin, sun tawh zan tawh khawl loin: “A om ngei, a om laitak, a hong om ding Vanglianpen Topa Pasian in, Siangtho hi, siangtho hi, siangtho hi,” ci-in kiko-in a om uh hi. </VERS>
            <VERS vnumber="9"> Tua ganhingte in tua bangin a tawntung nungta-in tokhom tungah tu-a a om minthan’na, pahtawina leh vangliatna leh hehpih phatnate a phat lai takun, </VERS>
            <VERS vnumber="10"> tokhom tungah tu-in a om mi mai-ah upa sawmnih leh lite in bokin, a tawntungin a nungta mi bia-in, tokhom mai-ah amaute kumpilukhu a khiatsuk khit uh ciangin:        </VERS>
            <VERS vnumber="11"> “Kote’ Topa, kote’ Pasian aw, nang in na khempeuh na piangsak a, Nangma deihna hangin piangin a om uh ahih ciangin, tua minthan’na, pahtawina leh vangliatnate ngah dingin na kilawm hi.” ci-in a phat uh hi. </VERS>
        </CHAPTER>
        <CHAPTER cnumber="5">
            <VERS vnumber="1">Tokhom tungah tu-in a om mi’ khut taklamah, ciamtehna sagih tawh kip taka kiciamteh a, a sung leh a pua a kigelhsa laibu khat ka mu hi. </VERS>
            <VERS vnumber="2"> Tua lai takin a thahat vantungmi khat in, “Tua laibu phen ding ahi zongin, ciamtehnate hong ding ahi zongin kua kilawm ahi hiam?” ci-in nakpi-in a kiko ka mu hi. </VERS>
            <VERS vnumber="3"> Vantungah ahi zongin, leitungah ahi zongin, leinuai-ah ahi zongin tua laibu a phen zo, a en zo kuamah a om kei hi. </VERS>
            <VERS vnumber="4"> Tua laibu phen-in en dingin a kilawm mi khat beek a kimuh zawh loh maninah nakpi-in ka kap hi. </VERS>
            <VERS vnumber="5"> Tua lai takin upa khat in, “Kap kei in. En in, David’ Zung, Judah pawl pan Humpinelkai in tua laibu leh ciamtehnate a hong thei dingin a zo zo hi,” hong ci hi.        </VERS>
            <VERS vnumber="6"> Tua khit ciangin tokhom laizang, ganhingte laizang, upate laizangah leitung khempeuh ah a kisawl Pasian’ Kha Siangtho sagih ahi, ki sagih tawh, mittang sagih a nei, a kithatsa tawh kibang Tuuno ding-in a om ka mu hi. </VERS>
            <VERS vnumber="7"> Tua Tuuno in hong pai-in tokhom tungah tu-a om mi khut taklam pan laibu a la hi. </VERS>
            <VERS vnumber="8"> Tua lai takin gawsemte tawi tham loin, misiangthote’ thungetna ahi, paknamtui tawh a dim kham haite a tawi tek uh a, ganhing li tawh upa sawmnih leh lite in Tuuno mai-ah bokin:        </VERS>
            <VERS vnumber="9"> “Nangmah in laibu la-in, ciamtehnate hong dingin na kilawm hi. Bang hang hiam na cih leh, thahna na thuak khit ciangin mi nam khempeuh, kam khempeuh, pawl khempeuh, gam khempeuhte sung panin, Pasian ading na sisan tawh lei-in, </VERS>
            <VERS vnumber="10"> Ko’ Pasian mai-ah kumpi za-ah ahi zongin, siampi za-ah ahi zongin na koih hi; tuate in leitung ukin a om ding uh hi,” ci-in la thak a sa uh hi. </VERS>
            <VERS vnumber="11"> Tua lai takin tokhom-a kipan ganhingte leh upate kimkotah vantungmi tampi ka mu a, amau aw zong ka za hi. Amau a kisim ciangin tultul, thenthen ahi uh hi. </VERS>
            <VERS vnumber="12"> Tua vantungmite in: “Thahna a thuak Tuuno in, vangliatna, hauhna, pilna, hatna, pahtawina leh phatna thuphate ngah dingin a kilawm hi,” ci-in nakpi-in kiko-in a phat uh hi. </VERS>
            <VERS vnumber="13"> Vantung, leitung, leinuai leh tui tungah a om a bawlsa ganhing khempeuhte akipan, tua vantung, leitung, lei nuai leh tui tungah a om na khempeuh in zong: “Tokhom tungah a tu mi leh Tuuno tungah, phatna, pahtawina, minthan’na leh vangliatnate a tawntung pan a tawntung dongin om ta hen,” ci-in a phat uh hi. </VERS>
            <VERS vnumber="14"> Ganhing lite in zong, ‘Amen,” a ci uh hi. Tua lai takin upate in bokin a bia uh hi.</VERS>
        </CHAPTER>
        <CHAPTER cnumber="6">
            <VERS vnumber="1">Tuuno in ciamtehna sagih laka khat a hon’ ka mu hi. Tua lai takin ganhing lite-ah khat in vanging aw bang aw tawh, “Hong pai in,” hong cih ka za a, </VERS>
            <VERS vnumber="2"> ka et ciangin sakol kang khat ka mu hi! Tua sakol tung tuang mi in thal a tawi hi. Tua mi kumpilukhu khat a kipia hi. Amah in zong zoin ahi zongin, zawh nadingin ahi zongin a pusuak hi.        </VERS>
            <VERS vnumber="3"> Tuuno in nihna ciamtehna a hon’ ciangin, nihna ganhing in, “Hong pai in,” hong cih ka za hi. </VERS>
            <VERS vnumber="4"> A san ahi sakol dang khat hong pusuak hi. Tua sakol tung tuang mi in leitung pan nopsakna lakkhiat theihna thu leh leitung mi khat leh khat kithahsak theihna thu a pia hi. Amah namsau saupi khat zong a kipia hi.        </VERS>
            <VERS vnumber="5"> Tuuno in thumna ciamtehna a hon’ ciangin thumna ganhing in, “Hong pai in,” hong cih ka za a, ka et ciangin sakol vom khat ka mu hi! Tua sakol tung tuang mi in a khut sungah tawikhaina a tawi hi. </VERS>
            <VERS vnumber="6"> Tua lai takin, “Mangbuh pawta khatah hamu, tang pawta thumah hamu man hen. Sathau leh leenggahzute ahih leh, su kha kei in,” ci-in ganhing lite laizang pan mah bangin aw khat ka za hi.        </VERS>
            <VERS vnumber="7"> Tuuno in lina ciamtehna a hon’ ciangin ganhing lina in, “Hong pai in,” hong cih ka za a, ka et ciangin sakol puang khat ka mu hi. </VERS>
            <VERS vnumber="8"> Tua sakol tung tuang mi’ min in Sihna hi a, Hel gam in amah tawh a tonkhawm hi. Leitung seh li suah seh khat namsau tawh, kialpi tawh, pulnatna tawh, leitung gam sahangte tawh thah theihna thu amaute a pia hi.        </VERS>
            <VERS vnumber="9"> Tuuno in ngana ciamtehna a hon’ ciangin Pasian’ thu hang ahi zongin, a san’ uh teci pan’na hang ahi zongin, thahna a thuak mite’ khate biakna tau nuai-ah ka mu hi. </VERS>
            <VERS vnumber="10"> Amaute in zong, “A siangtho, a dik Vanglianpen Topa aw, leitungah a om mite, kote’ sihna sisan hangin thu khenin daantat loin bang tan vei sawtpi na om ding hiam?” ci-in nakpi a kiko uh hi. </VERS>
            <VERS vnumber="11"> Tua lai takin amau khempeuh, puanpaak khat ciat a piak khit ciangin, amaute tawh nasem khawm mite akipan amaute mah bangin thahna a thuak ding sanggamte in kicin’na a tun’ dongin tomkha a ngak lai nading thupiakna a ngah uh hi.        </VERS>
            <VERS vnumber="12"> Tuuno in gukna ciamtehna hon’ khit ciangin ka en a, nakpi-in zin a liing hi. Ni in samul tawh kigan puan bangin vom-in a suak hi. Kha in zong sisan bangin a piang hi. </VERS>
            <VERS vnumber="13"> Huih in theikung nakpi-in a mut ciangin a min nai lo gahte a pulhkhiat bangin vantung aksite in leitungah a pulhkhia uh hi. </VERS>
            <VERS vnumber="14"> Van in laidal zial bangin kizial mang hi. Mualte leh tuikulhte khempeuh in a omna uh pan a kinkhia uh hi. </VERS>
            <VERS vnumber="15"> Leitung kumpi mangte leh vaihawm lian upate, galkap mangte, sumhaute, thahatte, silate, to nei lote khempeuh in suanghawm leh mual suangpi lakah a bu uh hi. </VERS>
            <VERS vnumber="16"> “Ko tungah hong cim in; tokhom tungah tu-in a om mi maitang pan ahi zongin, Tuuno’ hehna pan ahi zongin, hong liah in. </VERS>
            <VERS vnumber="17"> Bang hang hiam na cih uh leh, tuate hehna a lianpi Ni hong tung zo hi. Kua in a thuak zo ding hiam?” ci-in mualte leh suangte kiangah a ci uh hi.</VERS>
        </CHAPTER>
        <CHAPTER cnumber="7">
            <VERS vnumber="1">Tua nung ciangin vantungmi li in lei kiu li mong ah ding-in leitungah ahi zongin, tui tungah ahi zongin, singkung khatpeuh peuh tungah ahi zongin, huih nun’ loh nadingin leitung kiu lite len cipin a om uh ka mu hi. </VERS>
            <VERS vnumber="2"> Tua lai takin a nungta Pasian’ ciamtehna a tawi vantungmi khat in, nisuahna lam pan hong kahto ka mu hi. Tua mi in leitung leh tuipi gimna a bawl thei vantungmi lite kiangah, </VERS>
            <VERS vnumber="3"> “I Pasian’ silate a taltangah ka ciamteh khit matengin leitung ahi zongin, tuipi ahi zongin, singkungte ahi zongin, na gimsak kei un,” ci-in nakpi-in a kiko hi. </VERS>
            <VERS vnumber="4"> Israel’ suan mipawlte khempeuh lak panin ciamtehna a ngah mi a kisim zong ka za a, sangkhat leh thenli leh tulli ahi hi. Tuate in:    </VERS>
            <VERS vnumber="5"> Judah pawl lak pan thenkhat leh tulnih, Reuben pawl lak pan thenkhat leh tulnih, Gad pawl lak pan thenkhat leh tulnih,    </VERS>
            <VERS vnumber="6"> Asher pawl lak pan thenkhat leh tulnih, Naftali pawl lak pan thenkhat leh tulnih, Manaseeh pawl lak pan thenkhat leh tulnih,    </VERS>
            <VERS vnumber="7"> Simeon pawl lak pan thenkhat leh tulnih, Levi pawl lak pan thenkhat leh tulnih, Issakhar pawl lak pan thenkhat leh tulnih,    </VERS>
            <VERS vnumber="8"> Zebulun pawl lak pan thenkhat leh tulnih, Josef pawl lak pan thenkhat leh tulnih, Benjamin pawl lak pan thenkhat leh tulnih, ahi uh hi.    </VERS>
            <VERS vnumber="9"> Tua khit ciangin ka et leh, gam khempeuh, nam khempeuh, pawl khempeuh, kam khempeuh sung panin kuama sim zawh loh mihonpi in tokhom leh Tuuno mai-ah puanpak silhin, a khut uhah nisuh hiang tawi-in a ding uh ka mu hi. </VERS>
            <VERS vnumber="10"> Tua mite in: “Tokhom tungah a tu eite Pasian leh Tuuno tungah, Gupna thu a piang hi,” ci-in nakpi-in a kiko uh hi. </VERS>
            <VERS vnumber="11"> Tua lai takin tokhom-a kipan upate leh ganhing lite kimkotah ding-in a om vantungmi khempeuh in tokhom mai-ah bokin Pasian bia-in:    </VERS>
            <VERS vnumber="12"> “Amen! i Pasian tungah a tawntungin phatna leh minthan’na, pilna leh hehpih phatna, pahtawina, vangliatna leh hatnate om tawntung ta hen, Amen,” a ci uh hi.    </VERS>
            <VERS vnumber="13"> Tua lai takin upa khat in kei kiangah, “Puanpaak silh hua mite kua mi hiam? Koi pan hong pai uh hiam?” ci-in hong dot ciangin keimah in, </VERS>
            <VERS vnumber="14"> “Topa aw, nang na thei hi,” ka ci kik a, tua upa in, “Tua mite in gimna lianpi sung pan hong pusuakkhia mi ahi uh hi. Amau puante zong Tuuno’ sisan tawh kisawp siang a, a kipaaksak uh hi. </VERS>
            <VERS vnumber="15"> Tua ahih ciangin amaute in Pasian’ tokhom mai-ah omin ama biakinnpi sungah sun tawh zan tawh ama’ na a sem uh hi. Tokhom tungah tu-in a om mi in amau tungah a buk zal-in a lam ding hi. </VERS>
            <VERS vnumber="16"> Amaute in a nung ciangin bangmah hunin gilkial dangtak nawn lo ding uh hi. Cikmah hun ciangin zong ni sa-a kipan a sa khempeuh tawh a kisu kha nawn kei ding uh hi. </VERS>
            <VERS vnumber="17"> Bang hang hiam na cih uh leh, tokhom laizangah a om Tuuno in amaute’ tuucing suak a, amaute nuntakna ciktui omna-ah lam a hilh ding hi. Pasian in zong amaute mittang pan khitui khempeuh a nul siang ding hi,” ci-in hong gen hi.</VERS>
        </CHAPTER>
        <CHAPTER cnumber="8">
            <VERS vnumber="1">Tuuno in sagihna ciamtehna a hon’ khit ciangin, vantungah nai lang sung bang ging loin a om hi. </VERS>
            <VERS vnumber="2"> Tua nung ciangin Pasian mai-ah ding-in a om vantungmi sagih ka mu hi. Tuate peengkul sagih a kipia hi. </VERS>
            <VERS vnumber="3"> Kham kuang a tawi adang vantungmi khat in zong hong pai-in biakna tau kiangah ding a, tokhom mai-ah a om kham biakna tau tungah a om misiangthote khempeuh thungetna tungah sun’ sawn dingin paknamtui a pia hi. </VERS>
            <VERS vnumber="4"> Tua misiangthote thungetna tawh, paknamtui khu in zong tua vantungmi khut sung pan Pasian mai-ah tungto hi. </VERS>
            <VERS vnumber="5"> Tua nungciangin vantungmi in kuang la-in biakna tau pan mei tawh a dimsak khit ciangin leitungah a khiatsuk leh, vanging, aw-ging, khuaphelepte leh zinliingte a piang hi.        </VERS>
            <VERS vnumber="6"> Tua lai takin peengkul sagih a nei vantungmi sagihte in peengkul mut dingin a kisa khol hi.        </VERS>
            <VERS vnumber="7"> Khatna vantungmi in peengkul a mut leh, sisan tawh kihel gial leh mei leitungah kia-in, lei seh thum suah seh khat, sing seh thum suah seh khat leh lopa hing khempeuh a kangtum hi.        </VERS>
            <VERS vnumber="8"> Nihna vantungmi in peengkul a tum ciangin, mei in a kat mualpi bang na khat in tuipi sungah kia a, tuipi seh thum suah seh khat sisan suakin, </VERS>
            <VERS vnumber="9"> tuipi sungah a om nuntakna a nei ganhing seh thum suah seh khat a si uh hi. Teembaw seh thum suah seh khat a kisia hi.        </VERS>
            <VERS vnumber="10"> Thumna vantungmi in peengkul a tum ciangin meilah kuang bangin kuangin a om aksi lianpi khat in van panin gun seh thum suah seh khat leh ciktui seh thum suah seh khat tungah a kia hi. </VERS>
            <VERS vnumber="11"> Tua aksi a min in Gamsai kici hi. Tua lai takin tui seh thum suah seh khat in gamsai-tui suak a, tua tui kha ahih ciangin mi tampi a si uh hi.        </VERS>
            <VERS vnumber="12"> Lina vantungmi in peengkul a tum ciangah ni seh thum suah seh khat, kha seh thum suah seh khat, aksite seh thum suah seh khatte su kha a, seh thum suah seh khat a mial hi. Sun seh thum suah seh khat a tang kei hi, zan seh thum suah seh khat in khuavakna nei loin a piang hi.        </VERS>
            <VERS vnumber="13"> Tua lai takin ka et ciangin muvanlai khat in van kim lai-ah leengin, “A om lai vantungmi thumte tum ding peengkulte’ awte hangin leitungah a om mite tungah gimna, gimna, gimna a om ding hi!” ci-in nakpi-a kiko ka za hi.</VERS>
        </CHAPTER>
        <CHAPTER cnumber="9">
            <VERS vnumber="1">Ngana vantungmi in peengkul a tum ciangin vantung pan leitungah hong kia aksi khat ka mu a, tua mi kiangah kuam thukpi hon’na tawh a pia hi. </VERS>
            <VERS vnumber="2"> Amah in tua kuam thuk a hon’ ciangin, mei phualpi sung pan bangin kuam sung pan meikhu pusuakin tua meikhu hangin ni leh vantung a mial hi. </VERS>
            <VERS vnumber="3"> Tua meikhu sung pan leitungah kauphete hong piangkhia a, tuate leitungah a om momaite’ vangliatna bang vangliatna pia a, </VERS>
            <VERS vnumber="4"> Amaute in lopa kung-a kipan a hing kung singkung khempeuh gai loin a taltangah Pasian ciamtehna a ngah lo mite bek bawlsiat nading thu a maute kiangah a pia hi. </VERS>
            <VERS vnumber="5"> Ciamtehna a ngah lo mite thah nading thu a pia kei hi, kha nga tawntung a haksa mahmah gimna a pian’sak nading thu a pia hi. Tuate gimna in momai in mi a sut ciangin a natna tawh kibang hi. </VERS>
            <VERS vnumber="6"> Tua nite lai takin mite in sih nading a zon’ uh hangin a mu kei ding uh hi. Amaute in a sih nop mahmah uh hangin sihna mangpa in amaute kiang pan a taikhia ding hi.</VERS>
            <VERS vnumber="7"> Tua kauphete meel in galsim dinga kisa khol sakol tawh kibang hi. Amau lu tung uhah kham kumpi-lukhu tawh kibang a om hi. A maitang un pasal’ maitang tawh kibang hi. </VERS>
            <VERS vnumber="8"> Numeite sam bangin sam a nei uh hi. A ha uh humpinelkai’ ha bang ahi hi. </VERS>
            <VERS vnumber="9"> A awmdalna un sik awmdal tawh kibang hi. A khazap ging in galkapna-ah a kidelh sakolleengte’ gin tawh kibang hi. </VERS>
            <VERS vnumber="10"> A mei un momai’ mei tawh kibang a, gu nei ling a om hi. Mite kha nga tawntung a bawlsiat theih nading amau mei sungah vangliatna a om hi. </VERS>
            <VERS vnumber="11"> Amau tunga kumpipa in Hebru kam-in Abaddon kici, ahi zongin, Grik kam in Apollion kici ahi zongin kiphuak a, kuam thukpi’ sawltak ahi hi.</VERS>
            <VERS vnumber="12"> Gimna khatna a bei zo hi. Gimna nih hong tung lai ding hi.</VERS>
            <VERS vnumber="13"> Gukna vantungmi in peengkul a tum ciangin Pasian mai-ah a om kham biakna tau ki li sung pan a pusuak aw in, </VERS>
            <VERS vnumber="14"> “Eufrates gunpi kiangah kikhiha a om vantungmi lite khah un,” ci-in peengkul a nei vantungmi gukna kiangah a gen ka za hi. </VERS>
            <VERS vnumber="15"> Tua lai takin mi seh thumsuah seh khat thah nading tua nai, ni, kha, kum hun ading a kikoih khol vantungmi lite a kikhahkhia hi. </VERS>
            <VERS vnumber="16"> Sakol galkap pawl a kisim ciangin then nih mun then khat ahi hi. Tua kisimna nambat ka za hi. </VERS>
            <VERS vnumber="17"> Mang sungah tua sakolte leh a tuang mite ka mu a, tua mite in mei bang a san, engdum leh kat banga eng awmdalnate a nei uh hi. Sakolte’ lutangte in humpinelkai’ lutang tawh kibang hi. Amau kam sung pan mei leh meikhu leh kat a pusuak hi. </VERS>
            <VERS vnumber="18"> Tua banga a pusuak mei, meikhu leh kat ahi gimna pawl thum hangin mi seh thum suah seh khat a si uh hi. </VERS>
            <VERS vnumber="19"> Tua sakolte’ vangliatna in a kam sung uhah ahi zongin, a mei uhah ahi zongin a om hi. A meite uh gul tawh kibang uh a, lutang nei-in gimna a bawl thei uh hi.</VERS>
            <VERS vnumber="20"> Tua gimna hanga a si lo a om lai mite in dawi gilote tawh, a za ngeilo, amu ngeilo, a pai thei ngeilo kham milim, ngun milim, sumngo milim, suang milim, sing milimte, a biak loh nadingun a mau khut tawh a bawlnate a kisik lo tham loin, </VERS>
            <VERS vnumber="21"> amaute thahnate, mi bumnate, numei leh pasal mawhnate, guktaknate zong a kisik kei uh hi.        </VERS>
        </CHAPTER>
        <CHAPTER cnumber="10">
            <VERS vnumber="1">Tua ciangin adang a thahat vantungmi khat in vantung meii silhin vantung pan hong kumsuk ka mu hi. Ama lutang tungah sakhituihup a om hi, a maitang ni bang ahi hi, a khete meikuang bang ahi hi. </VERS>
            <VERS vnumber="2"> A khut sungah laibu neu khat phenin a tawi hi. A taklam a khe tui tungah ahi zongin, a veilam khe leitungah ahi zongin a ngak khit ciangin, </VERS>
            <VERS vnumber="3"> humpinelkai a hawk bangin nakpi aw tawh kiko a, a kiko ciangin vanging sagihte in amau kam awte a gen uh hi. </VERS>
            <VERS vnumber="4"> Tua bangin vanging sagihte genna gelh dingin ka kisak leh, “Vanging sagihte in a gen uh thute ciamtehin gelh kei in,” ci-in vantung pan hong pusuak aw ka za hi. </VERS>
            <VERS vnumber="5"> Tua lai takin tuitung leh leitungah ding-in a om ka muh vantungmi in a khut taklam vantung lamah lamto a, </VERS>
            <VERS vnumber="6-7"> “Sagihna vantumgmi in peengkul tum ding a kisak a, aw a gin’ hun lai takin Pasian’ sila pawl kamsangte tungah a gensa tawh kituakin, Pasian’ thu thukpi in zekai loin a zo khin ding hi,” ci-in a tawntungin nungta-in, vantung leh vantung sungah a omte, leitung leh leitung sungah a omte, tuipi leh tuipi sungah a omte a piangsak Topa tawh a kiciam hi.</VERS>
            <VERS vnumber="8"> Tua lai takin ka zak ngeisa vantungmi’ aw in khat vei kei kiangah, “Tuipi tung leh lei tungah ding-in a om vantungmi khut sungah kiphenin a om laibu pai in la, va la in,” hong ci hi. </VERS>
            <VERS vnumber="9"> Tua vantungmi kiangah pai-in tua laibu neu ka va nget ciangin vantungmi in, “La in la, ne in. Na gil sungah a kha ding hi, na kam sungah ahih leh, khuaizu bangin a khum ding hi,” hong ci hi. </VERS>
            <VERS vnumber="10"> Tua bangin kei in vantungmi khut sung pan laibu neu la-in ka nek leh, ka kam sungah khuaizu bangin a khum hi, ka nek khit ciangin ka gil sungah a kha hi. </VERS>
            <VERS vnumber="11"> Tua lai takin, “Nangmah in mipawlte, gamte, kamte, kumpi tampite thu tawh kizomin a nungcianga piang ding thu na genkhol ding hi,” ci-in hong gen uh hi.        </VERS>
        </CHAPTER>
        <CHAPTER cnumber="11">
            <VERS vnumber="1">Tua nung ciangin ciangkhut tawh kibang pumpeeng khat kei hong piak khit ciangin, “Tho in la, Pasian’ biakinnpi ahi zongin, biakna tau ahi zongin, biakinnpi sungah a bia mite ahi zongin teh in. </VERS>
            <VERS vnumber="2"> Biakinnpi pua lamah a om gawl sung teh kei in, siit in. Bang hang hiam na cih leh, tua gawl sung mun Gentailte ading a kipia zo hi. Amaute in Khuapi Siangtho zong kha sawmli leh kha nih tawntung a sik gawp ding uh hi. </VERS>
            <VERS vnumber="3"> Ka teci nihte zong thu ka pia ding a, amaute in khautang puan silhin ni tul khat, zanih leh sawmguk dongin kamsangte bangin thu a hilh ding uh hi,” hong ci hi.</VERS>
            <VERS vnumber="4"> Tua mite in leitung Topa mai-ah a om oliv kung nih, meivak koihna nih ahi uh hi. </VERS>
            <VERS vnumber="5"> Mi khatpeuh mah in amaute tungah gimna a bawl nop leh, amaute kam sungpan mei pusuakin a galte a kangtum thei hi. Mi khatpeuh in tua bang gimna a bawl nop leh, tua bangin thahna a thuak ding hi. </VERS>
            <VERS vnumber="6"> Tua mite nih in kamsangin a om uh hun lai takin guahzuk loh nadingin vantung khak theihna vangliatna a ngah uh tham loin, tui, sisan a suahsak theih nading ahi zongin, a deih peuhpeuh ciangin leitung pulnatna pawl khempeuh tawh a daantat theih nading thu a nei uh hi. </VERS>
            <VERS vnumber="7"> Amaute in a teci pan’na a zawh khit uh ciangin kuam thukpi sung pan hong kahto sahang in amau doin zoin a that ding hi. </VERS>
            <VERS vnumber="8"> Amaute luangte zong a Topa uh singlamteh tungah a sihna khuapi ahi, a khiatna in Sodom leh Izipt a kici khuapi sungah a om lampi tungah a om uh a, </VERS>
            <VERS vnumber="9"> mipawl, minam, kam, gamte sungpan mite in tua a luangte vuisak loin nithum leh nilang tawntung a en ding uh hi. </VERS>
            <VERS vnumber="10"> Leitungah a om mite in zong tua kamsang nihte in a bawlsia ngei ahih manin, tua a luangte hangin lungdamin khat leh khat nuamna nate a kipia ding uh hi. </VERS>
            <VERS vnumber="11"> Nithum leh nilang a cin’ khit ciangin tua mite sungah Pasian kiang pan nuntakna huih lutin amaute in a thawh uh, a din’ uh ciangin a en mite khempeuh a lau mahmah ding uh hi. </VERS>
            <VERS vnumber="12"> Vantung panin zong, “Hih lai takah hong kahto un,” ci-in nakpi-in thupiakna aw a za uh a, vantung meii tungah tuangin a kahto uh amaute galte in a mu uh hi. </VERS>
            <VERS vnumber="13"> Tua hun lai takin zin nakpi liingin khuapi seh sawm suah seh khat cimin, mi tulsagih a si uh hi. A om lai mite lau-in liingin, vantung Pasian’ vangliatna a phat uh hi.</VERS>
            <VERS vnumber="14"> Nihna gimna a bei zo hi. En in, thumna gimna a manlangin hong tung ding hi.</VERS>
            <VERS vnumber="15"> Sagihna vantungmi in peengkul a tum ciangin, “Hih leitung gam in i Topa leh ama Khazih gam a suak zo hi. Amah in a tawntungin a uk ding hi,” ci-in vantungah nakpi-in a genna aw ka za hi. </VERS>
            <VERS vnumber="16"> Tua lai takin Pasian mai-ah amau tokhom tungah a tu uh upa sawmnih leh lite in bokin Pasian bia-in:</VERS>
            <VERS vnumber="17"> “Tu lai takin a om, a om ngeizo, Vanglianpen Topa Pasian aw, nang in a lian bel vangliatna la-in na uk ciangin na hehpihna ka phat uh hi.</VERS>
            <VERS vnumber="18"> Mipawl khempeuh a heh uh a, na hehna ahi zongin, a si mite thukhen nading hun ahi zongin, na sila kamsangte-a kipan misiangthote leh, na min a kihta milian leh mineu lungdamna na piak nading hun ahi zongin, leitung a siasak mite a siatsak nading ahi zongin a tung zo hi,” ci-in a gen uh hi.</VERS>
            <VERS vnumber="19"> Vantungah a om Pasian’ biakinnpi kihongin thuciamna singkuang biakinnpi sungah a kimuh khit ciangin khuaphelepte, kam aw gingte, vangingte, zinliingte, nakpi gialkiatnate a piang uh hi.</VERS>
        </CHAPTER>
        <CHAPTER cnumber="12">
            <VERS vnumber="1">Vantungah lamdang lian khat a kilang hi. Numei khat in ni silhin, kha in ama khe nuai-ah omin, aksi sawm leh nih a tuang kumpilukhu a lu tangah a khu hi. </VERS>
            <VERS vnumber="2"> Tua numei in tagai-in om a, tasuah ding natna nakpi-in tung a, kiko-in a om hi. </VERS>
            <VERS vnumber="3"> Tua tham loin, adang nalamdang khat vantungah kilang hi; gulpi san a lian mahmah khat hi a, lutang sagih leh kisawm a nei hi. A lute tungah kumpilukhu sagih a nei hi. </VERS>
            <VERS vnumber="4"> Tua gul in a mei tawh vantung aksi sehthum suah sehkhat kaikhia a, leitungah a khiat khit ciangin tasuak dinga kisa numei mai-ah ding-in ta a suah ciangin ne dingin a om hi. </VERS>
            <VERS vnumber="5"> Numei in mipawl khempeuh sik ciangkhut tawh a uk ding tapa a suah ciangin Pasian kiangah ahi zongin, ama tokhom kiangah ahi zongin kipaipih hi. </VERS>
            <VERS vnumber="6"> Tua numei in zong ni tul leh zanih sawmguk sung teng, vakin a kikhoi nadingin Pasian in a bawl kholhna gam lakah a tai hi.</VERS>
            <VERS vnumber="7"> Tua ciangin vantungah galkido-in, Mikhael leh ama vantungmite in gulpi tawh a kido uh hi. Gulpi leh a nungzuite in a do uh a, </VERS>
            <VERS vnumber="8"> A guallelh uh ciangin amaute in vantungah a om thei nawn kei uh hi. </VERS>
            <VERS vnumber="9"> Leitung khempeuh a kheem Dawimangpa, Satan kici tang lai gulpi pen ama nungzuite tawh leitungah a kikhiasuk hi. </VERS>
            <VERS vnumber="10"> Vantung pan nakpi aw khat in: “Tu-in eite Pasian’ gupna-a kipan vangliatna, gam leh ama Khazih’ ukna aana a hong tung zo hi. Bang hang hiam i cih leh, i ute i naute, i Pasian mai-ah sun tawh zan tawh a mawhsak mi in khiatsukna a thuak zo hi. </VERS>
            <VERS vnumber="11"> Amaute in Tuuno’ sisan hangin ahi zongin, amaute teci pan’ na hangin ahi zongin zoin, sihna thuak dongin a nuntakna uh haza lo uh hi. </VERS>
            <VERS vnumber="12"> Tua ahih ciangin vantungte leh vantungah a omte aw, nuam un! Leitung leh tuipi ahih uh leh, lunggimna a om hi. Bang hang hiam na cih uh leh, Dawimangpa in hun tomkha bek ngah lai ahih thei-in, thangpaai mahmahin note omna-ah a paisuk zo hi!” ci-in a gen aw ka za hi.</VERS>
            <VERS vnumber="13"> Leitungah a kikhiasuk zo hi cih a theih ciangin gulpi in tapa suak numei a bawlsia hi. </VERS>
            <VERS vnumber="14"> Hun khat, hun nih leh hun lang sung teng amah vak nadingin ama omna gamlakah, tua gulpi kiang pan a suakta dingin leengin a tai theih nading muvanlai gol kha lang nih tua numei a kipia hi. </VERS>
            <VERS vnumber="15"> Gulpi in tua numei a taimang dingin ama kam sung pan a nungah gunpi bangin tui a suaksak hi. </VERS>
            <VERS vnumber="16"> Lei in numei huh a, gulpi in a kam sungpan a suahsak gunpi pen a kam ka-in a valh hi. </VERS>
            <VERS vnumber="17">17-18 Gulpi in numei tungah heh mahmah a, Pasian’ thukhamte tham loin Zeisu’ teci pan’na a len numei’ suante lak pan a om laite tawh galdo dingin a paikhia hi.        </VERS>
        </CHAPTER>
        <CHAPTER cnumber="13">
            <VERS vnumber="1">Gulpi in tuipi gei sehnel tungah ding-in a om hi. Tua laitakin ki sawm, lutang sagih, ki tungah lukhu sawm, lutangte zong kosiatna pawl a min nei sahang khat in tuipi sung pan hong kahto ka mu hi. </VERS>
            <VERS vnumber="2"> Ka muh sahang in kamkei tawh kibang hi. A khete vomkhe tawh kibang hi. A kam in humpinelkai’ kam tawh kibang hi. Gulpi in a vangliatna ahi zongin, a tokhom ahi zongin, a aana ahi zongin tua sahang a pia hi. </VERS>
            <VERS vnumber="3"> Tua sahang lutang khat in si dektaka sukkhakna liamma a nei hi. Tua liamma in a dam khin zo hi. Leitung mi khempeuh in tua sahang zui-in, lamdangsa-in, </VERS>
            <VERS vnumber="4"> amah aana a pia gulpi a bia uh hi. Sahang zong, “Kua in hih sahang tawh kibang hiam? Kua in amah tawh kido zo ding hiam?” ci-in a bia uh hi.</VERS>
            <VERS vnumber="5"> Tua sahang kiangah a lianpi thute leh kosiatna thu tampi a gen thei muk ahi zongin, kha sawmli leh kha nih tawntung om nading thu ahi zongin, a pia hi. </VERS>
            <VERS vnumber="6"> Sahang in Pasian ahi zongin, Pasian’ min ahi zongin, a buk ahi vantungah a om mite ahi zongin a gensia dingin a kam a ka hi. </VERS>
            <VERS vnumber="7"> Misiangthote tawh zong kido a, a zawh nading thu a pia hi. Minam, mipawl, kam, gam khempeuh tungah ukna thu a ngah hi. </VERS>
            <VERS vnumber="8"> Leitung a cil panin thahna a thuak khin Tuuno’ nuntakna laibu sungah a min uh a kigelh lo leitung mi khempeuh in sahang a bia ding uh hi. </VERS>
            <VERS vnumber="9"> Mi khatpeuh in bil a neih leh, ngai ta hen. </VERS>
            <VERS vnumber="10"> A kiman dingte a kiman ding hi. Mi khatpeuh in namsau tawh midang a thah leh, tua in zong namsau tawh thahna a thuak ding hi. Hih thu-ah misiangthote’ thuakna leh upna a om hi.</VERS>
            <VERS vnumber="11"> Tua khit ciangin lei sung panin adang sahang khat pusuak ka mu hi. Tua sahang in tuuno bangin ki nih nei a, gulpi bangin a pau thei hi. </VERS>
            <VERS vnumber="12"> Amah in a masa sahang mai-ah a masa sahang’ ngah aana khempeuh nei-in, a si dektak a liamna ma a dam kik a masa sahang pen leitung leh leitung mi khempeuh a biasak hi. </VERS>
            <VERS vnumber="13"> Mite maitangah vantung panin leitung dongin mei a kiatsak dongin nalamdang a lian mahmah a lak hi. </VERS>
            <VERS vnumber="14"> Sahang mai-ah amah lah theih ding a ngah nalamdangte hangin amah in leitungah a om mite kheemin, tem satna ma a om, a nungta sahang’ milim khatpeuh peuh bawlsak in ci-in leitungah a om mite kiangah a cih khit ciangin, </VERS>
            <VERS vnumber="15"> tua milim kam a pau theih nading nuntakna a thun theih na’ng thu a ngah tham loin, tua milim a bia lo mi khempeuh a thahsak theih na’ng thu a ngah hi. </VERS>
            <VERS vnumber="16">16-17 Tua ahih ciangin amah in upa, naupang, sumhau, mizawng, sila, to nei lote khempeuh sahang’ min ahih kei leh, tua min ciamtehna khatpeuh peuh a nei lo mi peuhmah in sumzuak thei lo, lei thei lo dingin mi khempeuh a khut taklam tungah ahi zongin, a taltang tungah ahi zongin a ciamtehsak hi. </VERS>
            <VERS vnumber="18"> Hih thu-ah pilna a om hi. Pilna a nei mi in sahang’ nambat sim ta hen. Bang hang hiam i cih leh, mi khatpeuh’ nambat ahi hi. Tua nambat in zaguk sawmguk-guk ahi hi.</VERS>
        </CHAPTER>
        <CHAPTER cnumber="14">
            <VERS vnumber="1">Tua lai takin ka et leh, Zion Mual tungah ding-in a om Tuuno-a kipan amau taltang tung uhah Tuuno’ min tawh, ama Pa’ min tawh kigelha a om mi sangkhat-thenli-tulli amah tawh a om ka mu hi. </VERS>
            <VERS vnumber="2"> Tua lai takin vantung pan tui tampi ging bang ahi zongin, vanging bang ahi zongin aw khat ka za hi. Ka zak aw in gawsem tumte’ gawsem tum aw tawh kibang hi. </VERS>
            <VERS vnumber="3"> Tua mite in tokhom mai-a ganhing lite leh upate mai-ah la thak a sa uh hi. Tua la thak zong leitung pana lei khitsa tua mi sangkhat-thenli-tullite sim loh kuamah in a sin thei kei uh hi. </VERS>
            <VERS vnumber="4"> Tua mite ahih uh leh, tangval ahi uh a, numei tawh khialhna nin a nei ngei lo ahi uh hi. Amaute in Tuuno paina teng a zui mite ahi uh hi. Pasian ading leh Tuuno ading a gah masa bel ahih nadingun mite lak pan a kilei mite ahi uh hi. </VERS>
            <VERS vnumber="5"> Amaute’ kam sung uhah zuau thu a om kei hi. Amaute in mawhsak nading a om lo mi ahi uh hi.</VERS>
            <VERS vnumber="6"> Leitungah a teeng mite-a kipan gam khempeuh, nam khempeuh, pau khempeuh, pawl khempeuhte kiangah tawntung Lungdamna Thu hilh dingin vantungmi adang khat in vankim lai-ah a leeng ka mu hi. </VERS>
            <VERS vnumber="7"> Tua vantungmi in, “Pasian kihta un la, a vangliatna phat un. Bang hang hiam na cih uh leh, a thukhen ding hun a tungzo hi. Vantung, leitung, tuipi leh cikte a piangsakpa na bia un,” ci-in nakpi-in kiko-in a gen hi.</VERS>
            <VERS vnumber="8"> Tua nung ciangin nihna vantungmi in zui-in, “Nu leh pa’ khialhna tawh kipawl ama hehna leenggahzu mipawl khempeuh a dawnsak khuapi lian Babilon a cim zo hi! a cim zo hi!” ci-in a gen hi.</VERS>
            <VERS vnumber="9"> Tua nung ciangin thumna vantungmi khat in zui-in, “Mi khatpeuh mah in sahang leh ama milim bia-in, ama taltang tung ahih kei leh, a khut tungah ciamtehna a ngah leh, </VERS>
            <VERS vnumber="10"> Pasian’ hehna hai-ah a kihel khawm lo-a kikoih hehna leenggahzu tua mi in a dawn ding hi. Tua tham loin a siangtho vantungmite mai leh Tuuno’ mai-ah tua mi in mei leh kat tawh bawlsiatna a thuak ding hi. </VERS>
            <VERS vnumber="11"> Tua mite gimna a thuakna meikhu in a tawntungin a kahto hi. Sahang leh ama milim a bia mi, sahang min ciamtehna a ngah mite in sun tawh zan tawh khawl hun nei loin a om uh hi.”</VERS>
            <VERS vnumber="12"> Hih na-ah Pasian’ thukhamte leh Zeisu upna a zui misiangthote thuakna a om hi.</VERS>
            <VERS vnumber="13"> Tua lai takin, “Tu-a kipan Topa sungah a si mite in thupha ngahte ahi uh hi ci-in gelh in,” ci-in vantung pan hong gen aw ka za hi. Kha Siangtho in zong, “Tua thu a man hi. Tua mite in tua bang ciangin nasepna bei-in khawlna tawlngakna thu a ngah ding uh hi. Bang hang hiam na cih uh leh, amaute nasepna un zong amaute a zui ding uh hi,” ci-in a gen hi.</VERS>
            <VERS vnumber="14"> Tua lai takin ka et leh, a kaang van meii ka mu hi. Tua meii tungah mihing tapa tawh kibang mi khat kham kumpilukhu a lu tungah khu-in, phiaukawi hiam tawi-in a tu hi. </VERS>
            <VERS vnumber="15"> Tua lai takin vantungmi khat biakinnpi sungpan paikhia-in meii tungah a tu mi kiangah, “Na phiaukawi sawl in la, at in. Bang hang hiam na cih uh leh, at hun tung zo a, leitung gah a min zo a, kuai gawp zo hi,” ci-in nakpi-in a kiko hi. </VERS>
            <VERS vnumber="16"> Meii tungah a tu mi in phiaukawi leitungah a khiatsuk leh, leitung in atsa a suak hi.</VERS>
            <VERS vnumber="17"> Tua nung ciangin adang vantungmi khat in, vantungah a om biakinnpi sung pan a hiam phiaukawi tawi-in a paikhia hi. </VERS>
            <VERS vnumber="18"> Tua tham loin, mei a uk vantungmi khat in biakna tau sung pan a pusuah khit ciangin, phiaukawi a tawi vantungmi kiangah, “Leitungah a om leenggahte pha takpi-in min zo ahih ciangin a bawkte at ding, la dingin na phiaukawi hiam sawl in,” ci-in a kiko khit ciangin, </VERS>
            <VERS vnumber="19"> tua vantungmi in ama phiaukawi leitungah a khiatsuk leh, leitungah a om leenggahte a at khit ciangin a cilna phual ahi Pasian’ hehna sungah a paai hi. </VERS>
            <VERS vnumber="20"> Tua leenggah in khua pua lam phualah kicil hi. Tua phual sungpan a pusuak sisan in tai zanih dongin sakol kamkaih banin a luang hi.</VERS>
        </CHAPTER>
        <CHAPTER cnumber="15">
            <VERS vnumber="1">Tua nung ciangin a lian mahmah nalamdang khat vantungah ka mu hi. Gimna nam sagih a nei vantungmi sagihte ahi uh hi. Tua gimnate in a nunung bel gimna ahi uh hi. Bang hang hiam na cih uh leh, Pasian’ hehna tua gimna tawh a kicing hi.</VERS>
            <VERS vnumber="2"> Tua nung ciangin mei tawh kihel, limlang tuipi banga om ahi zongin, sahang tung, ama milim leh ama min nambat gimna pan suakta-in a zo mite in, Pasian’ gawsemte tawi-in tua limlang tuipi kiangah ding-in a om uh ahi zongin ka mu hi. </VERS>
            <VERS vnumber="3"> Tua mite in Pasian’ sila Moses’ la leh Tuuno’ la sa-in: “Vanglianpen Topa Pasian aw, Na bawlnate lianin, a lamdang mahmah hi! Mipawl khempeuhte’ Kumpipa aw, Na gamtatnate in a dikin, a man hi! </VERS>
            <VERS vnumber="4"> Topa aw, nang min kua in kihta lo, phat loin a om ding hiam? Bang hang hiam na cih uh leh, Nang bek na siangtho a, Nangma dikna gamtatnate in a kilang zo ahih ciangin Mipawl khempeuh in na mai-ah hong thuumin, hong bia ding uh hi,” ci-in a phat uh hi.</VERS>
            <VERS vnumber="5"> Tua thute khit ciangin vantungah teci tawh kipawl buk ahi, biakinnpi a kihong ka mu hi. </VERS>
            <VERS vnumber="6"> Gimna pawl sagih a nei vantungmi sagihte in a siangtho, a taang suangmanpha silhin, a awm-ah kham awmgak gakin tua biakinnpi pan a pusuah khit uh ciangin, </VERS>
            <VERS vnumber="7"> ganhing lite khat in vantungmi sagihte kiangah, a tawntung a nungta Pasian’ hehna tawh a dim kham hai sagih a pia hi. </VERS>
            <VERS vnumber="8"> Tua lai takin biakinnpi in Pasian’ vangliatna hangin meikhu tawh dimin, tua vantungmi sagihte’ gimna sagih a bei matengin biakinnpi sungah kuamah a lut thei kei ding hi.</VERS>
        </CHAPTER>
        <CHAPTER cnumber="16">
            <VERS vnumber="1">Tua vantungmi sagihte kiangah, “Note pai un la, Pasian’ hehna hai sagihte leitungah bua un,” ci-in biakinnpi sung pan nakpi kiko aw ka za hi.</VERS>
            <VERS vnumber="2"> Khatna vantungmi pai-in, ama tawi hai leitungah a buak leh, sahang ciamtehna nei-in, ama milim a bia mite tungah kihhuai meima a piang hi.</VERS>
            <VERS vnumber="3"> Nihna vantungmi in ama tawi hai, tuipi tungah a buak leh, tuipi tui in misite’ sisan bang suak a, tuipi sungah a om ganhing khempeuh a si uh hi.</VERS>
            <VERS vnumber="4"> Thumna vantungmi in ama tawi hai, gunte leh cikte tungah a buak leh, tui in sisan suak a, </VERS>
            <VERS vnumber="5"> tui ngak vantungmi in, “Tu lai takin a om, a om ngei zo, Siangtho Topa aw, nangmah in hih bangin thu na khen ahih ciangin midik na hi hi. </VERS>
            <VERS vnumber="6"> Bang hang hiam na cih leh, amaute in misiangthote’ sisan leh kamsangte’ sisan a bua uh a, amaute sisan na dawnsak zo hi. Amaute zong a dawn dingun kilawm hi,” a cihna ka za hi. </VERS>
            <VERS vnumber="7"> Biakna tau in zong, “Ahi hi. Vanglianpen Topa Pasian aw, na thukhennate a man a dik uh hi,” a cih thu ka za hi.</VERS>
            <VERS vnumber="8"> Lina vantungmi in ama tawi hai ni tungah a buak leh, ni in mite mei a katsak nading thu a ngah hi. </VERS>
            <VERS vnumber="9"> Mei sa pha lua-in mite a kang tum uh a, gimnate a uk Pasian’ min a kosia uh hi. Topa’ vangliatna phat nading a kisik kei uh hi.</VERS>
            <VERS vnumber="10"> Ngana vantungmi in ama tawi hai sahang tokhom tungah a buak leh, sahang gam in khuamial suak a, a gamsung mite in na sa-in a leii uh a gawi uh hi. </VERS>
            <VERS vnumber="11"> Amau natna meimate hangin vantung Pasian a kosia uh hi. Amaute gamtatnate zong a kisik kei uh hi.</VERS>
            <VERS vnumber="12"> Gukna vantungmi in ama tawi hai Eufrates gunpi tungah a buak leh, ni suahna lam pan hong pai uh kumpite ading a baihsa a pian’ nadingin guntui a kang hi. </VERS>
            <VERS vnumber="13"> Tua lai takin gulpi kam, sahang’ kam, thuzuau hilhte’ kam uh sung pan uiphuk tawh kibang a kihhuai kha gilo pawl thum a pusuakkhia ka mu hi. </VERS>
            <VERS vnumber="14"> Amaute in nalamdangte lakin Vanglianpen Pasian’ ni lianpi-ah galdo-in leitung khempeuh pan kumpite kikhawmsak dingun a paikhia dawigilo’ khate ahi uh hi. </VERS>
            <VERS vnumber="15"> En in, keimah in guta hong pai bangin ka hong tung ding hi! Puan silh loin pai-in mi mai-ah zumna om loh nadingin ngakin, ama puante a keem mi in thupha a ngah ding hi. </VERS>
            <VERS vnumber="16"> Dawigilo khate in kumpite, Hebru kamin Armageddon a kici munah a kikhawmsak uh hi.</VERS>
            <VERS vnumber="17"> Sagihna vantungmi in ama tawi hai huih lakah a buak leh, “A zo zo hi!” ci-in biakinnpi sung tokhom pan nakpi-in aw kiko a, </VERS>
            <VERS vnumber="18"> khuaphialepte, awte, vangingte a piang uh hi. Mite in leitungah a om uh-a kipan cikmah huna piang ngei lo a lian a haksa mahmah zinlin’na a piang hi. </VERS>
            <VERS vnumber="19"> Khuapi in seh thumin a kikhen hi. Gam sungah a om khuapite zong a cim uh hi. Babilon khuapite zong Pasian’ hehna lianpi leenggahzu hai a dawnsak dingin Pasian mai-ah tua khuapi kiciamtehin a om hi. </VERS>
            <VERS vnumber="20"> Tuikulh gam khempeuh a mangthang hi. Mualte zong kimu lo hi. </VERS>
            <VERS vnumber="21"> Tua lai takin vantung pan tawi zali bang a gik gialpi kia a, mite in tua gialpi gimna hangin Pasian a kosia uh hi, bang hang hiam na cih uh leh, tua gimna in a lian mahmah hi.</VERS>
        </CHAPTER>
        <CHAPTER cnumber="17">
            <VERS vnumber="1">Tua nung ciangin hai sagih a tawi vantungmite khat in hong pai-in kei kiangah, “Hih lai takah hong pai in, tui lianpi tungah tu-in a om a lian numei gilo in a thuak ding thukhenna kong musak ding hi. </VERS>
            <VERS vnumber="2"> Tua numei tawh leitung kumpite in a mawh uh a, leitungmite in ama nu leh pa mawhna leenggahzu a kham uh hi,” hong ci hi. </VERS>
            <VERS vnumber="3"> Tua lai takin amah in Kha Siangtho tawh keimah gam lakah hong paipih a, Pasian tungah paukhialhna min a dim, lutang sagih leh ki sawm a nei, sahang san tungah tu-a a om numei khat ka mu hi. </VERS>
            <VERS vnumber="4"> Tua numei in a san a eng puante silhin, kham tawh, suangmanpha tawh, kep suangmanpha tawh kizeemin, a khutah ama gitlohna gamtatna kihhuaina ahi muhdahhuai nate tawh a dim kham tawh a dim khamhai a tawi hi. </VERS>
            <VERS vnumber="5"> A taltang tungah, thu thukpi, “Leitungah a om Numei Gilote leh leitung Kihhuainate’ Nu Babilon Khuapi,” ci-in a min kigelh hi. </VERS>
            <VERS vnumber="6"> Tua numei in zong misiangthote’ sisan ahi zongin, Zeisu’ teci pangte’ sisan ahi zongin dawnin kham a, om ka mu hi. Kei in ka et ciangin lamdang ka sa mahmah hi. </VERS>
            <VERS vnumber="7"> Vantungmi in, “Bang hangin lamdang sa na hi hiam? Tua numei-a kipan lutang sagih leh ki sawm a nei tua numei tuan’na sahang’ thu thukpi kong gen ding hi. </VERS>
            <VERS vnumber="8"> Na muh sahang in a om ngei zo hi, tu-in om lo hi; kuamthuk sung pan a hong pusuakkhia ding a, kisiatna-ah a pai ding hi. Leitung pian’ cil-a kipan nuntakna laibu sungah a min kikhum lo leitungah a om mite in tua sahang a om ngei thu, tu-in a om loh thu, a omkik ding sahang ahihna thu a muh uh ciangin lamdang a sa ding uh hi. </VERS>
            <VERS vnumber="9"> Hih thu-ah pilna lungsim a om hi. Lutang sagih in tua numei tutna mual sagih ahi hi. </VERS>
            <VERS vnumber="10"> Kumpi sagih zong ahi hi. Nga a kia zo hi. Tu-in khat a om hi. A om lai khat a piang nai kei hi. A hong pian’ ciangin tomkha bek a kip ding hi. </VERS>
            <VERS vnumber="11"> A om ngei, tu-in a om lo sahang mah in zong giatna kumpi ahi tham loin sagihte lakah zong ahi hi. Amah in kisiatna-ah a pai ding hi. </VERS>
            <VERS vnumber="12"> Na muh ki sawm in gam a ngah nai lo kumpi sawm ahi uh hi. Ahih hangin amaute in sahang tawh kumpi za aana nai khat sung a ngah uh hi. </VERS>
            <VERS vnumber="13"> Tuate in ngimna khat bek a nei uh a, amaute vangliatna leh aana sahang kiangah a pia uh hi. </VERS>
            <VERS vnumber="14"> Amaute in Tuuno tawh a kido uh ciangin Tuuno in amau a zo gawp ding hi. Bang hang hiam na cih uh leh, amah in topate’ Topa, kumpite’ Kumpipa ahi hi. Kiteelkhia, kisamin, thuman mi ahi Topa tawh a omkhawm mite in zong a zo gawp ding uh hi,” ci-in kei kiangah hong gen hi.</VERS>
            <VERS vnumber="15"> Khat vei amah in, “Numei gilo tutna-a na muh tuite in mipawl, mihon, gam, kamte ahi uh hi. </VERS>
            <VERS vnumber="16"> Nangma muh ki sawm leh sahangte in tua numei gilo a muhdah khit uh ciangin amah belh ding suan ding nei lo suakin ama sa ne-in, amah a kat tum nadingin mei tawh a hal ding uh hi. </VERS>
            <VERS vnumber="17"> Bang hang hiam na cih uh leh, amau lungsim kibang uh ahih theih nading ahi zongin, Pasian’ thute a kicingsak dongin, amaute gam sahang tungah ap ding ahi zongin, amau lungkim ding ahi zongin Pasian in ngaihsutna a pia hi. </VERS>
            <VERS vnumber="18"> Na muh numei zong leitung kumpite a uk khuapi ahi hi,” ci-in ka kiangah hong gen hi.</VERS>
        </CHAPTER>
        <CHAPTER cnumber="18">
            <VERS vnumber="1">Tua thute khit ciangin aana a lian mahmah a nei vantungmi khat in vantung pan pusuakin a hong kumsuk ka mu hi. Lei in ama vangliatna tawh a taang hi. </VERS>
            <VERS vnumber="2"> Amah in, “Babilon khuapi a cim hi, a cim hi! Dawigilote’ omna, kihhuai kha khempeuh kikhumna, kihhuai leh gilo vasate kikhumna a suak zo hi. </VERS>
            <VERS vnumber="3"> Bang hang hiam na cih uh leh, tua khuapi in a bawl nu leh pa mawhna bawlna leenggahzu hangin mipawl khempeuh kipukin a kisia uh hi. Leitung kumpite in zong amah tawh a mawh uh a, ama hauh luat-na hangin leitungah a om sumbukte in a hauh lawh uh hi,” ci-in nakpi aw tawh a kiko hi. </VERS>
            <VERS vnumber="4"> Tua lai takin vantung pan aw khat ka zak in, “Ka mipawlte aw, tua khuapi gilohnate tawh na kipawl loh nading uh ahi zongin, ama pulnatnate na thuak loh nading uh ahi zongin, pusuakin hong paikhia un. </VERS>
            <VERS vnumber="5"> Bang hang hiam na cih uh leh, tua khuapi-a gitlohnate in vantung dongin tung a, Pasian in tua gitlohna thute a phawk zo hi. </VERS>
            <VERS vnumber="6"> Amah in mi a piak bangin piakik in. Ama gamtatna a zahnih thukkik in. Ama bawl hai, amah ading a zahnih bawlsak in. </VERS>
            <VERS vnumber="7"> Amah in ama pumpi pahtawi-in nopsakna a khan’ mah bangin, nakpi-a bawlsiatna leh kahna kikona thuaksak in. Bang hang hiam na cih uh leh, amah in, “Kei kumpinu ka hi hi, meigongnu ka hi kei hi. Cikmah hunin ka kap ngei kei ding hi,” ci-in a lungsim sungah a kingaihsun hi. </VERS>
            <VERS vnumber="8"> Tua ahih ciangin ama gimna ahi sihna, kahna, kikona, kialpite in ni khat sungin a tung ding uh hi. Amah zong mei in a kang tum khin ding hi. Bang hang hiam i cih leh, ama tungah thu a khen Topa Pasian in a vanglian ahi hi.</VERS>
            <VERS vnumber="9"> “Amah tawh mawhin nopsakna a ngah ngei leitung kumpite in zong tua khua-ah mei katna pan a pusuak meikhu a muh uh ciangin, </VERS>
            <VERS vnumber="10"> tua khua in a thuak gimna kihta-in gamlapi pan ding-in ‘Babilon khuapi, a to khuapi in gimna a thuak zo hi! Gimna a thuak zo hi! Nai khat sung bekinah thutanna na thuak ta hi,’ ci-in amah hangin kapin kiko-in a gen ding uh hi.”</VERS>
            <VERS vnumber="11"> “Leitungah a om sumbukte in zong amah hangin kapin a kiko uh hi. </VERS>
            <VERS vnumber="12"> Bang hang hiam i cih leh, kuamah in amaute sum ahi kham, ngun, a manpha suangte, suangmanpha, saihadial, puansan, nai puan leh puan eng; sahawk khum kung, saiha nate, amanpha sing tawh, sumngo tawh, sik tawh, suangkaang tawh kibawl kuangte; </VERS>
            <VERS vnumber="13"> kinnamon, masala, paknamtui, mirrah, paknamtui khal, leenggahzu, sathau, buhneel, mangbuh, bawng, tuu, sakol, leeng, sila, mi nuntakna kha pumpite cikmah hunin kuamah in a lei nawn kei ding hi. </VERS>
            <VERS vnumber="14"> Tua khuapi in a deih bel a gahte, a tehte-a kipan a hoih a kizang thei nek theihte mangthang khin ahih ciangin a nung ciang cikmah hunin kimu zo lo ding hi! </VERS>
            <VERS vnumber="15"> Tua sumte kizuak kilei-in, tua khuapi hangah hauhna a ngah sumbukte in tua khuapi in a thuak gimna kihta-in gamlapi pan ding-in, </VERS>
            <VERS vnumber="16"> “Saihadial, a san a eng puante, kham nate, a manpha suangte, suangmanphate, tawh a kizem khuapi lian in gimna a thuak hi, gimna a thuak hi! </VERS>
            <VERS vnumber="17"> Nai khat sung bekinah tua zaha nopsaknate a beisak ta hi,” ci-in kapin a kiko ding uh hi.” “Teembaw ukte khempeuh-a kipan tembaw tawh sum lei sum zuakte leh tembaw nasemte leh tuipi-ah nuntakna a zong mite in gamlapi pan ding-in, </VERS>
            <VERS vnumber="18"> tua khua meikatna pan a pusuak meikhu en in, ‘Tua khuapi tawh kua khua a kibang hiam?’ ci-in a gen khit uh ciangin, </VERS>
            <VERS vnumber="19"> a lutang uhah leivui kibuakin, “Tua khuapi lian in gimna a thuak hi, gimna a thuak hi.’ Ama na zat a manpha nate hangin tuipi tungah a pai tembaw a neite khempeuh in sum a hauhna uh khua, nai khat sunginah amah in a kisia ta hi,” ci-in kapin a kiko uh hi. </VERS>
            <VERS vnumber="20"> Vantung-a kipan misiangthote, sawltakte, kamsangte aw, tua khuapi hangin nuam un! Bang hang hiam na cih uh leh, Pasian in note tawh kipawlin ama tungah thu a khen zo hi!” a ci hi.</VERS>
            <VERS vnumber="21"> Tua lai takin a thahat vantungmi khat in a lian angawina suang tawh kibang suang khat la-in tuipi sungah a khiatsuk ciangin, “Babilon khuapi lian in hih bangin nakpi khiatsukna thuakin a nung ciangin cikmah hunin kimu zo nawn lo ding hi. </VERS>
            <VERS vnumber="22"> Gawsem tumte, la siamte, tamngai tumte, peengkul tumte tumna’ aw nang sungah a nung ciangin cikmah hunin kiza nawn lo ding hi. Khutsiam pilna pawlte cikmah hunin nang sungah kimu nawn lo ding hi. An gawina ging nang sungah cikmah hunin kiza nawn lo ding hi. </VERS>
            <VERS vnumber="23"> Meivakna nang sungah cikmah hunin kivak nawn lo ding hi. Mo leh Mopipa’ aw nang sungah cikmah hunin kiza nawn lo ding hi. Bang hang hiam na cih uh leh, na sumbukte in leitung upate ahi ngei uh hi. Nangma bum theih siamna in zong mipawlte a kheem hi. </VERS>
            <VERS vnumber="24"> Kamsangte leh misiangthote’ sisan leh leitungah thahna a thuak mi khempeuh’ sisan tua khua-ah kimu zo hi,” a ci hi.</VERS>
        </CHAPTER>
        <CHAPTER cnumber="19">
            <VERS vnumber="1">Tua thute khit ciangin vantungah a om mihonpite’ aw tawh kibang aw ka zak in, “Hallelujah! gupna thu-a kipan vangliatna leh minthan’na in i Pasian tawh kipawl hi. </VERS>
            <VERS vnumber="2"> A thukhenna a man a dik hi. Bang hang hiam i cih leh, a gilo nu leh pa khialhna tawh leitungmite a siasak nuam numei gilo tungah thu khenin, a sisa a silate’ sisan hangin ama tungah daan a tat zo hi,” ci-in a gen uh hi. </VERS>
            <VERS vnumber="3"> “Hallelujah!” ci-in nih veina a phat kik uh hi. Tua khuapi meikhu in a tawntungin a kahto hi. </VERS>
            <VERS vnumber="4"> Upa sawm nih leh lite tawh ganhing lite in, tokhom tungah tu-a a om Pasian mai-ah bokin bia-in, “Amen, Hallelujah!” a ci uh hi. </VERS>
            <VERS vnumber="5"> Tokhom sung pan a pusuak aw in: “Topa a kihta a neu a lian mi, a silate aw, eite Pasian phat un,” a ci hi.</VERS>
            <VERS vnumber="6"> Tua lai takin mi honpi’ aw, tui lianpi’ aw, nakpi vanging’ aw bang kampau’ aw in: “Hallelujah! Bang hang hiam i cih leh, Vanglianpen Topa i Pasian in a mang hi.</VERS>
            <VERS vnumber="7"> Lungdamin nuam ni, a min phat ni! Bang hang hiam i cih leh, Tuuno’ zipi hun a tung zo hi. A lawmnu in kiging kholsa-in a om hi.</VERS>
            <VERS vnumber="8"> A siangtho, a ngo mahmah saihadial puan silhna thu a ngah hi. Bang hang hiam i cih leh, tua saihadial puan in misiangthote’ dik gamtatna ahi hi,” ci-in a gen hi.</VERS>
            <VERS vnumber="9"> Tua lai takin vantungmi in, “Tuuno’ zipina pawi-ah a kisam mite thupha ngah ahi uh hi,” ci-in na gelh in ci-in ahi zongin, “Hih kam in Pasian’ thuman thu ahi hi, ci-in ahi zongin a hong gen ciangin, </VERS>
            <VERS vnumber="10"> kei in tua vantungmi’ khe kiangah bokin bia dingin ka kisak leh, amah in, “Kei hong bia kei in! Kei in nang tawh ahi zongin, Zeisu’ teci pan’na a sang na sanggamte tawh ahi zongin sila ka hi khawm hi, Pasian bia in! Bang hang hiam na cih leh, Zeisu’ teci pan’na thu in kamsangte lungsim ahi hi,” ci-in kei kiangah hong gen hi.</VERS>
            <VERS vnumber="11"> Tua khit ciangin vantung kihongin ka et leh, sakol kaang khat ka mu hi. Tua sakol tung tuang mi in Dikna leh Thuman kici hi. Tua mi in dik takin thu a khen thei, gal a do thei hi. </VERS>
            <VERS vnumber="12"> Ama mittangte in meikuang ahi hi. A lu tungah kumpilukhu tampi a om hi. Amah sim loh kuamah in a theih zawh loh min zong a nei hi. </VERS>
            <VERS vnumber="13"> Sisan tawh kitheh puanza a silh hi. Ama min in Pasian’ Thu ahi hi. </VERS>
            <VERS vnumber="14"> Vantunga om galkapte in zong a siangtho a paak saihadial silhin sakol kaang tungah tuangin ama nung a zui uh hi. </VERS>
            <VERS vnumber="15"> Mipawl pawlte sat nading ama kam sungpan namsau a hiam a pusuak hi. Amaute zong sik ciangkhut tawh a uk ding hi. Vanglianpen Pasian’ hehna leenggahzu kicilna phual amah in a cil hi. </VERS>
            <VERS vnumber="16"> Ama puanza tung leh a phei tungah, “kumpite’ Kumpi, topate’ Topa” ci-in min a kigelh hi.</VERS>
            <VERS vnumber="17"> Tua nung ciangin vantungmi khat in ni sungah ding-in a om ka mu hi. Amah in van kim lai-ah a leeng vasate kiangah, “Pasian’ nitak an nekna lianpi-ah kikhawmin hong pai un. </VERS>
            <VERS vnumber="18"> Kumpite’ sa, galkapte’ sa, a vanglian mite’ sa, sakol leh sakol tung tuang mite’ sa, sila leh to nei lo mi lian, mi neu a om khempeuhte’ sa uh ne dingin hong pai un,” ci-in nakpi-in a kiko hi. </VERS>
            <VERS vnumber="19"> Tua lai takin sahang-a kipan leitung kumpite leh amau galkapte in sakol tungah tuang mi akipan, galkapte tawh kigaldo dingun a kikhawm uh ka muh khit ciangin, </VERS>
            <VERS vnumber="20"> sahang tawh, sahang mai-ah nalamdangte lakin, sahang ciamtehna nei-in, sahang milim a bia uh mite a kheem, a zuau kamsangpa in kimatna a thuak khit ciangin, amau nih in kat meiphual sungah a hing tangin kikhiatna a thuak uh hi. </VERS>
            <VERS vnumber="21"> A om lai mite in sakol tungah a tuang mipa’ kamsung pan a pusuak namsau tawh thahna thuakin, ka gensa vasate in amaute’ sa kham takin a ne uh hi.</VERS>
        </CHAPTER>
        <CHAPTER cnumber="20">
            <VERS vnumber="1">Tua nung ciangin vantungmi khat in kuampi kong hon’na tawh leh sikkhau lian khat tawi-in vantung pan hong kumsuk ka mu a, </VERS>
            <VERS vnumber="2"> amah in Dawimangpa Satan ahi, tanglai gulpi manin, kum tulkhat tawntung hen cipin, </VERS>
            <VERS vnumber="3"> kuampi sungah a khiatsuk khit ciangin tua kum tul a cin’ matengin mipawlpawlte a kheem kik zawh loh nadingin kuampi kong khak cipin a tungah a ciamteh hi. Tua hun a bei ciangin amah tomkha sung a khahkhia ding hi.</VERS>
            <VERS vnumber="4"> Tua lai takin kumpi tokhomte ka mu hi. Tokhom tungah a tu mite in thukhen theihna a ngah uh hi. Tua tham loin Zeisu’ teci pan’na hang leh Pasian’ thu hangin lu kitanna a thuak mite a nuntakna khate a kipan sahang leh sahang milim bia lo, ama ciamtehna a taltang tung leh khut tungah a nei lo mite nuntakna khate zong ka mu hi. Tua mite in kum tulkhat sung nungta-in, Khazih tawh a mang khawm uh hi. </VERS>
            <VERS vnumber="5"> A om lai a si mite in kum tul a cin’ ma-in a nungta kei uh hi. Hih thawhkikna in a masa thawhkikna ahi hi. </VERS>
            <VERS vnumber="6"> A masa thawhkikna-ah a om mi in thupha ngah a, misiangtho ahi hi. Tua mite tungah nihna sihna in neukha beek uk kha lo ding hi. Amaute in Pasian leh Khazih’ siampite suakin amah tawh tua kum tul sung a mang khawm ding uh hi.</VERS>
            <VERS vnumber="7"> Kum tul a cin’ khit ciangin Satan in a kikhumna pan kikhahin, </VERS>
            <VERS vnumber="8"> leitung kiu li-ah a om Gog leh Magog ahi uh mipawlte galdona phualah kikhawmsak dingin, kheem dingin pusuaksak ding hi. Tua mipawlte a kisim ciangin tuipi gei sehnel zah a pha uh hi. </VERS>
            <VERS vnumber="9"> Amaute zanglei tungah a kahtoh khit uh ciangin siangtho giahna phual leh a ithuai khuapi a uum uh ciangin, vantung panin mei kia-in tua mite a valh hi. </VERS>
            <VERS vnumber="10"> Amaute a kheem Dawimangpa in zong sahang leh thuzuau hilh kamsangte omna kat meiphual sungah khiatsukna thuakin, amaute in sun tawh zan tawh a tawntungin bawlsiatna a thuak ding uh hi.</VERS>
            <VERS vnumber="11"> Tua nung ciangin kumpi tokhom a kaang a lian khat ahi zongin, tua tokhom a, a tu Topa ahi zongin ka mu hi. Tua Topa maitang pan lei leh van in a taikhia uh a, amau adingin omna a om nawn kei hi. </VERS>
            <VERS vnumber="12"> Tua lai takin a si mi a neu a liante in tua kumpi tokhom mai-ah ding-a a om uh ka mu hi. Laibute zong kiphen uh hi. Nuntakna laibu ahi adang laibu khat a kiphen hi. Tua a si mite in a gamtatnate bang laibu sungah a kigelh mah bangin thukhenna a thuak uh hi. </VERS>
            <VERS vnumber="13"> Tua lai takin tuipi in a sungah a om mi site a puak hi, Sihna leh Sihna Gam in a sung uhah a om mi site a puak uh a, mi khempeuh in a gamtatnate bangin thukhenna a thuak uh hi. </VERS>
            <VERS vnumber="14"> Sihna leh Sihna Gam mei li sungah a kiasuk hi. Tua mei li in nihna sihna ahi hi. </VERS>
            <VERS vnumber="15"> Nuntakna laibu sungah a min om lo mi peuhmah tua mei li sungah a khiasuk hi.</VERS>
        </CHAPTER>
        <CHAPTER cnumber="21">
            <VERS vnumber="1">Tua nung ciangin van thak leh lei thak ka mu hi. Bang hang hiam na cih uh leh, a masa van leh lei a mang uh hi. Tuipi zong om nawn lo hi. </VERS>
            <VERS vnumber="2"> Tua lai takin Jerusalem khua thak ahi Khuapi Siangtho in a pasal ading a kizeemsa-in a om, a kipi mo bangin kiging kholin Pasian kiang vantung pan hong kiasuk ka mu hi. </VERS>
            <VERS vnumber="3"> Kumpi tokhom sung pan zong, “En in, Pasian buk mite lakah om a, amah in amaute tawh a omkhawm ding hi. Amaute in zong Topa’ mipawlte suakin, Pasian mahmah in amaute tawh omkhawmin amaute Pasian ahi ding hi. </VERS>
            <VERS vnumber="4"> Amaute mittang uh pan khitui khempeuh a nul siang ding hi. Sihna zong a nung ciangin a om nawn kei ding hi. Tua tham loin, thuumna, kahna, natna zong a om kei ding hi. A masa nate mangthang khin zo uh hi,” ci-in nakpi-in aw tawh kiko ka za hi.</VERS>
            <VERS vnumber="5"> Tua nung ciangin tokhom tungah a tu mi in, “En in, na khempeuh ka bawl thak hi,” hong ci hi. Tua tham loin, “Gelh in Hih thute a dikin a man hi,” ci-in thu hong pia hi. </VERS>
            <VERS vnumber="6"> “Tua bangin a piang khin zo hi. Keimah in Alfa leh Omega, a kipatna leh a tawpna ka hi hi. Tuiduh mite nuntakna ciktui man nei loin ka pia ding hi. </VERS>
            <VERS vnumber="7"> A zo mi in hih nate luahin, kei in ama Pasian ka hi ding a, amah in ka ta ahi ding hi. </VERS>
            <VERS vnumber="8"> Lau-in a um lo mi, a kihhuai mi, mi that thei mi, nu leh pa mawhna a bawl mi, mi bum thei mi, milim bia mi, zuauthu gen mi khempeuh ahih uh leh, nihna sihna ahi kat leh mei lipi sungah a kituakin a thuak ding uh hi,” ci-in keima kiangah hong gen hi.</VERS>
            <VERS vnumber="9"> Tua lai takin a nunung bel gimna pawl sagih a omsa hai sagih a tawi vantungmi sagihte khat hong pai-in, kei kiangah, “Hih lai-ah hong pai in. Tuuno’ zi ahi mo kong lak ding hi,” hong cih khit ciangin, </VERS>
            <VERS vnumber="10"> Kha Siangtho tawh kei a sang mual lian dawnah hong paipih a, Pasian kiang vantung pan Pasian’ vangliatna pua-in hong kiasuk Jerusalem Khuapi Siangtho hong lak hi. </VERS>
            <VERS vnumber="11"> Tua khuapi a taan’na a vang in kristal bangin jasper suangmanpha bangin a om hi. </VERS>
            <VERS vnumber="12"> Tua khuapi kimah a lian a sang khua kulh, khuapi kong vang sawm leh nih, tua kong vangte ah vantungmi sawm leh nih a om tham loin, Israel mipawl sawm leh pawl nihte’ minte zong kigelhin a om hi. </VERS>
            <VERS vnumber="13"> Khuapi ni suahna lamah kong vang thum, sak lamah kong vang thum, khang lamah kong vang thum, ni tumna lamah kong vang thum a om uh hi. </VERS>
            <VERS vnumber="14"> Khuapi kulh nuai-ah a nuaiphah sawm leh nih om a, tuate tungah Tuuno’ sawltak sawm leh nihte’ minte kigelh hi.</VERS>
            <VERS vnumber="15"> Kei tawh kiho mi in khuapi tawh, khuapi kong vangte, kulhte teh nadingin kham pumpeeng khat a tawi hi. </VERS>
            <VERS vnumber="16"> Tua khuapi in kiu li nei-in om a, a dung a vai a kikim hi. Tua pumpeeng tawh khuapi a teh ciangin tai tulkhat leh zanga a pha hi. Khuapi a dung, a vai, a san’na a kikim hi. </VERS>
            <VERS vnumber="17"> Khuapi kulh a teh ciangin mi’ tong tawh kibang vantungmi’ tong za leh sawmli leh li a pha hi. </VERS>
            <VERS vnumber="18"> Tua khuapi kulh pen jasper suangmanpha tawh kibawl hi. Khuapi in a siangtho limlang tawh kibang kham taktak ahi hi. </VERS>
            <VERS vnumber="19"> Khuapi kulh nuaiphahte suangmanpha a pawlpawl tawh kizeem hi. A masa bel nuaiphah in jasper suangmanpha, a nihna in sapfeiros suangmanpha, a thumna in khalsidoni suangmanpha, a lina in emerald suangmanpha, </VERS>
            <VERS vnumber="20"> ngana in sardonik suangmanpha, a gukna in sardius suangmanpha, a sagihna in khrisolait suangmanpha, a giatna in beril suangmanpha, a kuana in topaz suangmanpha, a sawmna in khirsoprase suangmanpha, a sawm-le-khatna in jakinth suangmanpha, a sawm-le-nihna in amethist suangmanpha ahi uh hi. </VERS>
            <VERS vnumber="21"> Khuapi kong khak sawm leh nih in, suangmanpha peek sawm leh nih ahi hi. Kongkhak khempeuh in suangmanpha khat tek ahi uh hi. Khuapi sung lampi in a siangtho limlang tawh kibang kham taktak ahi hi.</VERS>
            <VERS vnumber="22"> Tua khuapi sungah biakinnpi ka mu kei hi. Bang hang hiam na cih uh leh, Vanglianpen Topa Pasian leh Tuuno in tua khuapi biakinnpi ahi uh hi. </VERS>
            <VERS vnumber="23"> Ni tan’na, kha tan’na zong tua khuapi-ah a kisam kei hi. Bang hang hiam na cih uh leh, Pasian’ vang in tua khuapi a tangsak a, Tuuno in zong tua khuapi’ meivak ahi hi. </VERS>
            <VERS vnumber="24"> Mipawl pawl khempeuh in tua khuavak tawh lam pai-in leitung kumpite in tua khuapi sungah amaute vangliatna pua-in a tung uh hi. </VERS>
            <VERS vnumber="25"> Tua san takah zan om lo hi. Sun lai takin kongkhak kikhak ngei lo hi. </VERS>
            <VERS vnumber="26"> Mipawl pawl khempeuh in a vangliatna leh phatna tua khuapi sungah a paipih ding uh hi. </VERS>
            <VERS vnumber="27"> A kihhuainate-a kipan muhdahhuai, thuman lo nate a bawl mi khat beek tum thei ngei lo ding hi. Tuuno’ nuntakna laibu sungah a kigelh mite bek in tum theihna thu a ngah ding uh hi.</VERS>
        </CHAPTER>
        <CHAPTER cnumber="22">
            <VERS vnumber="1">Tua nung ciangin vantungmi in kei kiangah kristal suangmanpha tawh kibangin tangin, Pasian leh Tuuno’ tokhom pan pusuakin, khuapi lampi laizang tawntungah a luang nuntakna gun hong lak hi. </VERS>
            <VERS vnumber="2"> Tua gun lang tuakah nuntakna sing kung khat om a, tua kung tungah a gah pawl sawm leh pawl nih, kha khatin pawl khat ciat a gah thei hi. A tehte in zong mipawl pawlte natna dam nading ahi hi. </VERS>
            <VERS vnumber="3"> Hamsiatna cikmah hunin omkik lo ding hi. Pasian leh Tuuno’ silate in Topa bia-in, </VERS>
            <VERS vnumber="4"> a maitang a mu ding uh hi. A min zong amaute taltang tung uhah a om ding hi. </VERS>
            <VERS vnumber="5"> A nung ciangin zan om nawn lo ding hi. Amaute in meivakna ahi zongin, ni tan’na ahi zongin a kisam kei ding uh hi. Bang hang hiam na cih uh leh, Topa Pasian in amau khuavakna a pia ding hi. Amaute in zong a tawntungin a mang ding uh hi.</VERS>
            <VERS vnumber="6"> Tua lai takin vantungmi in, “Hih thute a dikin a man hi. Kamsangte’ khate a uk Topa Pasian in a sawt loin a piang ding nate a silate hilh dingin a vantungmi khat a sawl hi. </VERS>
            <VERS vnumber="7"> En in, a manlangin ka hong pai ding hi! “Hih laibu-ah a om, a nung ciangin a piang ding nate genkholhna thute a zui mi in thupha ngah mi ahi hi,” hong ci hi.</VERS>
            <VERS vnumber="8"> Tua nate a za, a mu mi in keimah Johan ka hi hi. Ka zak ka muh lai takin a hong lak vantungmi bia dingin a khe kiangah ka boksuk leh, </VERS>
            <VERS vnumber="9"> vantungmi in, “Kei hong bia kei in! Kei in nanga kipan na u na nau na sanggam kamsangte tawh ahi zongin, hih laibu-ah a om thute a zui mite tawh ahi zongin a sila ka hi khawm hi. Pasian bia in,” hong ci hi.</VERS>
            <VERS vnumber="10"> Tua nung ciangin amah in, “Hih laibu sungah thu genkholhnate imcip kei in. Bang hang hiam na cih leh, a hun a hong tung dektak zo hi. </VERS>
            <VERS vnumber="11"> A thuman lo mi in thuman loin omsuak hen, a kihhuai mi in kihhuai lai ta hen, a dik mi in a dikin gamta lai ta hen, a siangtho mi in siangtho lai ta hen.</VERS>
            <VERS vnumber="12"> “En in, kei a manlangin ka hong pai ding hi! Mi khempeuh a gamtatnate tawh kituakin pia dingin thaman ka hong pua hi. </VERS>
            <VERS vnumber="13"> Keimah in Alfa leh Omega, a masa bel, a nunung bel, a kipatna leh a tawpna ka hi hi.</VERS>
            <VERS vnumber="14"> “Nuntakna kung kiangah pai ding kilawm a, khuapi sungah khuapi kongpi pan tum theih nading thu ngah nadingin, amau puan uh a sawpsiang mite in thupha ngah mite ahi uh hi. </VERS>
            <VERS vnumber="15"> Pua lamah ahih leh, uite, mi bum theite, nu leh pa mawhna a bawl theite, mi that theite, milim biate leh a man lo nate deihin a gamta thei mite a om uh hi.</VERS>
            <VERS vnumber="16"> “Pawlpite ading hih thute teci pang dingin kei Zeisu in ka vantungmi nangma kiangah kong sawl hi. Kei in David’ bulpi leh David’ suan, a taang khuavak Zingsol ka hi hi,” ci-in thu hong pia hi.</VERS>
            <VERS vnumber="17"> Kha Siangtho leh a kipi Mo in, “Hong pai in!,” ci-in a gen uh hi. A za mi in zong, “Hong pai in,” ci ta hen. A dangtak mi hong pai ta hen. A dawn nuam mi in nuntakna tui man pia loin dawn ta hen.</VERS>
            <VERS vnumber="18"> Hih laibu-ah a om thu genkholhna thute a za mi khempeuh kiangah teci ka pan’na in, kua mi kua mi hi taleh, hih laite belapin a guan’ beh leh, hih laibu sungah a kigelh gimnate tua mi’ tungah Pasian in a koih thuah ding hi. </VERS>
            <VERS vnumber="19"> Tua genkholhna thu tawh kipawl hih laibu sungah a om thute kua mi hi taleh, a paihkhiat leh zong laibu sungah a kigelh nuntakna kung leh Khuapi Siangtho pan tua mi’ ngah ding khempeuh Pasian in a lakkhiatsak ding hi.</VERS>
            <VERS vnumber="20"> Hih thute teci a pang Topa in, “A man takin a manlangin ka hong pai ding hi,” ci-in thu hong pia hi. Amen. Topa Zeisu aw, hong pai ta in!</VERS>
            <VERS vnumber="21"> Topa Zeisu’ hehpihna thupha misiangthote tawh omkhawm ta hen. Amen.</VERS>
        </CHAPTER>
    </BIBLEBOOK>
</XMLBIBLE>