<BIBLEBOOK bnumber="" bname="Johan 1" bsname="Joh1">
		<CHAPTER cnumber="1">
			<VERS vnumber="1">Leitung piancil lai pek a kipanin a omsa ahi nuntakna a pia thei Thu tawh kisai, note kiangah ka hong gelh uh hi. Kote mahmah in ama thugen ka za uh a, ka mit mahmah uh tawh amah mu-in, limtakin ka ettel uh hi a, ka khut mahmah uh tawh ka lawn uh ahi hi.</VERS>
			<VERS vnumber="2">Hih nuntakna pen a kimu thei a hong suah ciangin kote mahmah in ka mu uh hi. Tua ahih manin kote tungah a hong kilak, Pa Pasian tawh a omkhawm tua nuntak tawntungna pen genbelin nei-in, note tungah zong a hong gen ka hi uh hi.</VERS>
			<VERS vnumber="3">Pa Pasian le a Tapa Jesuh Khrih tawh kote pawlkhatin ka om uh mah bangin note zong kote tawh pawlkhat nong suah theih nading uh deihna-in ka muhsa uh le ka zaksa uh thute a hong gen ka hi uh hi.</VERS>
			<VERS vnumber="4">Kote’ lungdamna a cingtaak theih nadingin hih lai a hong gelh ka hi uh hi.</VERS>
			<VERS vnumber="5">Ama kiang panin za-in note tungah kong gen uh thu in: Pasian, khuavak hi a, khuamial tawh kizopna themkhat zong nei hetlo hi.</VERS>
			<VERS vnumber="6">Tua ahih manin Pasian tawh ka kipawl hi, ci napi-in khuamial tawh kisai gamtatnate i gamtat le i kampauna le i gamtatna tawh zuauthu a gen ihi hi.</VERS>
			<VERS vnumber="7">Ahi zongin amah, khuavak ahih mah bangin eite in zong khuavak gamtatnate i gamtat takpi leh eite pawlkhat ihi a, ama Tapa Jesuh’ sisan in i mawhna khempeuh panin eite hong siangsak hi.</VERS>
			<VERS vnumber="8">Mawhna ka nei kei hi, i cih leh eite a kineihkhem ihi a, eite a thutak lo ihi hi.</VERS>
			<VERS vnumber="9">Ahi zongin Pasian kiangah i mawhnate va pulak lehang, amah citakin thuman ahih manin, i mawhnate hong maisakin i hoih lohnate khempeuh hong siangsak ding hi.</VERS>
			<VERS vnumber="10">Pasian in a mawh hi, hong ci ahih manin eite in ka mawh ngei kei hi, i cih leh Pasian pen zuaugen a suaksak ihi a, i sungah ama thu a om het lo ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">Ka itte aw, note na khialhkhak loh nading uh ka deihna-in hih lai a hong gelh ka hi hi. Ahi zongin mi khatpeuh a khialh ciangin eite adingin Pa Pasian kiangah a hong thumsak dingin a thuman Jesuh Khrih i nei hi.</VERS>
			<VERS vnumber="2">Tua Jesuh hangin eite’ mawhna hong kimaisak a, eite ading bek hi loin leitung mi khempeuh’ mawhna zong a mai nading ahi hi.</VERS>
			<VERS vnumber="3">Eite in ama thupiaknate i zuih leh amah a thei taktak ihihna hong kilang hi.</VERS>
			<VERS vnumber="4">Mi khatpeuh in, “Pasian ka thei hi,” ci napi-in a thupiaknate a zuih kei leh tua mi a zuaugen mi hi a, a thutak lo mi ahi hi.</VERS>
			<VERS vnumber="5">Ahi zongin ama thu a zui mite pen Pasian a itna a kicingtaak taktak mi ahi hi. Hih bangin i gamtat leh Pasian tawh a kipawl taktak ihihna i thei hi.</VERS>
			<VERS vnumber="6">Pasian tawh ka kipawl hi, a ci mi khempeuh, Jesuh Khrih a gamtat bangin a gamtat ding ahi hi.</VERS>
			<VERS vnumber="7">Kong it lawmte aw, hih ka hong gelh thupiaknate pen a thak hi lo a, a kipat cil a kipanin na neihsa uh thupiakna lui mah ahi hi. Tua thupiakna lui pen note in na zakzaksa uh thu ahi hi.</VERS>
			<VERS vnumber="8">Ahi zongin note kiangah ka hong gelh thupiakna pen na zak ngei loh uh thuthak hi a, Khrih gamtatna le note’ gamtatnate in tua thu a man taktak ahihna hong kilangsak hi. Tu-in khuamial beita a, khuavak taktak hong taang khinta hi, cihna pen thuthak ahi hi.</VERS>
			<VERS vnumber="9">Mi khatpeuh in khuavak gamtatna ka gamta hi, ci napi-in a Khristian mipihte a muhdah leh khuamial gamtatna mah a gamta lai ahi hi.</VERS>
			<VERS vnumber="10">A Khristian mipihte a it mite pen khuavak gamtatna a gamta hi a, tua bang mite a puk theih nading thu om lo hi.</VERS>
			<VERS vnumber="11">Ahi zongin a Khristian mipihte a mudah mite pen khuamial sungah omin khuamial gamtatna a gamta uh hi a, tua khuamial in bangmah ngaihsunsak thei lo ahih manin a gamtat nading mel uh thei lo uh hi.</VERS>
			<VERS vnumber="12">Ka tate aw, Khrih hangin note’ mawhna hong kimaisak ahih manin lai a hong gelh ka hi hi.</VERS>
			<VERS vnumber="13">Pate aw, a kipat cil a kipanin a na om pa thei na hih manun lai a hong gelh ka hi hi. Tangvalte aw, Dawimangpa zokhin na hih manun lai a hong gelh ka hi hi. Tate aw, Pa Pasian thei taktak na hih manun lai a hong gelh ka hi hi.</VERS>
			<VERS vnumber="14">Pate aw, note tungah lai ka hong gelhna pen a kipat cil a kipanin a na om pa na theihna hang uh ahi hi. Tangvalte aw, note tungah lai ka hong gelhna pen note na lungsim uh thahatin, Pasian’ thu zui-in, Dawimangpa zokhin na hihna hang uh ahi hi.</VERS>
			<VERS vnumber="15">Hih leitung nate le Pasian tawh a kizom lo thute deihluatin nei kei un. Mi khatpeuh in hih leitung nate a deihluat leh amah in Pa Pasian it taktak thei lo hi.</VERS>
			<VERS vnumber="16">Bang hang hiam cih leh pumpi deihna, mit tawh mu-in i deihte le mite’ kisaktheihpih nate ahi leitung nate khempeuh pen Pa Pasian tawh a kizom thu hi lo a, leitung tawh a kizom thu ahi hi.</VERS>
			<VERS vnumber="17">Leitung nate le leitung deihnate a beibei ding hita a, ahi zongin Pasian’ deihna bangin a gamta mite pen kip tawntung ding hi.</VERS>
			<VERS vnumber="18">Tate aw, tu-in huntawpna hong naita hi. Khrih’ Gal hong pai ding hi, ci-in na zaksa uh mah bangin tu-in Khrih’ gal tampi tak hong tung khinta hi. Tua ahih ciangin bei nading nai taktakta hi, ci-in i thei hi.</VERS>
			<VERS vnumber="19">Khrih’ gal ahi hih mite pen ei’ pawl hi ngei napi-in hong taisan uh hi. Ei’ pawl taktak hileh eite tawh omkhawm paisuak ding uh ahih manin, tu-in amaute pai khia uh ahih ciangin ei’ pawl taktak ahih lohna uh hong kilang hi.</VERS>
			<VERS vnumber="20">Ahi zongin Khrih in note tungah Kha Siangtho hong piakhin ahih manin note khempeuh in a man na thei uh hi.</VERS>
			<VERS vnumber="21">Tua ahih manin note kiangah lai ka hong gelhna pen note in a man na theih lohna hang uh hi loin, note in a man thei-in, zuauthu pen thuman panin hong piang ngei lo hi, ci-in zong na theihna uh hangin a hong gelh ka hizaw hi.</VERS>
			<VERS vnumber="22">Tua ahihleh zuau thugen i cihte kuate ahi hiam? Jesuh pen Khrih hi lo hi, a cite ahi hi. Hih bangin thugente pen Khrih’ Gal hi a, amaute in Pa le Tapa a nihin nial uh hi.</VERS>
			<VERS vnumber="23">Tapa a nialte in Pa zong a nial hi a, Tapa a sangte in Pa zong a sang ahi hi.</VERS>
			<VERS vnumber="24">Note in ahihleh a kipat cil a kipan na zak uh thute hoihtakin na zui un. A kipat cil a kipan na zak uh thute hoihtakin na zuih nak-uhleh Tapa tawh kipawlin, Pa Pasian tawh zong a kipawl na hi ding uh hi.</VERS>
			<VERS vnumber="25">Khrih in eite tungah piak dingin a hong ciamsa thu pen hih nuntak tawntungna ahi hi.</VERS>
			<VERS vnumber="26">Note khempeuh a hong sawm mite’ thu tu-a zah tawh khin phot ni.</VERS>
			<VERS vnumber="27">Khrih in note tungah ama Kha Siangtho hong piakhin a, tua Kha Siangtho na neih laiteng uh kuamah in note hong hilh ding kisam nawn lo hi. Bang hang hiam cih leh Kha Siangtho in note tungah thu khempeuh hong hilh a, tua a hong hilh thute a man vive hi a, zuauthu khat zong om lo hi. Tua ahih manin Kha Siangtho’ hilhnate zui unla, Khrih sungah kiptakin om un.</VERS>
			<VERS vnumber="28">Ka itte aw, Khrih hong kilatkik ciangin lungmuang takin i omtheih nading le ama hong pai Ni ciangin i bukbuk loh nadingin amah tawh kiptakin kipawl ni.</VERS>
			<VERS vnumber="29">Khrih, thuman hi, ci-in na theih uh mah bangin a manin a gamta mi khempeuh zong Pasian’ tate hi, ci-in na theih ding uh ahi hi.</VERS>
		</CHAPTER>
		<CHAPTER cnumber="3">
			<VERS vnumber="1">Pa Pasian in eite bangzah takin hong itna thu thei un. Ama hong itna lian mahmah ahih manin eite pen Pasian’ tate hong kici a, hong kicih mah bang ihi takpi hi. Leitung mite in tuhun ciang dong Pasian thei lo uh ahih manin eite zong a hong thei lo uh ahi hi.</VERS>
			<VERS vnumber="2">Ka lawm itte aw, eite’ pianzia ding taktak a telin hong kilat nai loh hangin tu-in Pasian’ tate ihi hi. Ahi zongin Khrih hong kilat ciangin ama pianzia ahi bang teekteekin mu ding ihih manin amah i bat nading thu teltakin i thei hi.</VERS>
			<VERS vnumber="3">Khrih a siangtho mah bangin amah tawh kibat ding a lamen khempeuh in zong a nuntakna uh siangthosak ding hi.</VERS>
			<VERS vnumber="4">Mawhna i cih pen thukham palsatna ahih manin a mawh mi khempeuh thukham palsat ahi uh hi.</VERS>
			<VERS vnumber="5">Khrih pen mawhna a nei het lo hi a, mite’ mawhna a la khia dingin Khrih hong kilang ahihna thu na thei uh hi.</VERS>
			<VERS vnumber="6">Tua ahih manin Khrih tawh a kipawl mite in mawhna bawl nawn lo uh a, mawhna a bawl lai teiteite pen Pasian a mu ngei lo, a thei ngei lo ahi uh hi.</VERS>
			<VERS vnumber="7">Ka it tate aw, mite’ khemsa-in ta kei un. Khrih a thuman ahih mah bangin a manin a gamtate khempeuh a thuman ahi hi.</VERS>
			<VERS vnumber="8">A kipat cil a kipanin Dawimangpa in mawhna bawl tawntung ahih manin mawhna a bawl mi khempeuhte zong Dawimangpa’ mi ahi hi. Hih Dawimangpa’ nasepna a beisak dingin Pasian’ Tapa a hong pai hi.</VERS>
			<VERS vnumber="9">Pasian’ tate in mawhna bawlbawl lo uh hi. Pasian’ tate hi a, Pasian’ lungsim paii uh ahih manin mawhna zong bawl nuam lo uh hi.</VERS>
			<VERS vnumber="10">Hih pen Pasian tate le Dawimangpa’ tate a kilamdanna ahi hi. A manin gamta loin, a Khristian mipihte a it lo mi peuhmah, Pasian’ tate hi lo uh hi.</VERS>
			<VERS vnumber="11">A kipat cil a kipanin na zak tawntung uh thu pen khatlekhat i ki-it nading thu ahi hi.</VERS>
			<VERS vnumber="12">Dawimangpa’ mi ahi, a naupa mahmah a that Kain bang kei ni. Kain a gamtatna man lo a, a naupa’ gamtatna man ahih manin Kain in a naupa a that ahi hi.</VERS>
			<VERS vnumber="13">Tua ahih manin lawmte aw, leitung mite in hong muhdah leh lamdang sa kei un.</VERS>
			<VERS vnumber="14">Ei Khristiante khatlekhat ki-it ihih manin sihna khut sung panin pai khia-in nuntakna khut sungah a lut khinta ihihna thu i thei khinzo hi. Itna lungsim a nei lote pen sihna khut sung mahah a omlai uh ahi hi.</VERS>
			<VERS vnumber="15">A Khristian mipih a mudah mi peuhmah mi that hi a, mi thatte in nuntak tawntungna a neih lohna thu na thei uh hi.</VERS>
			<VERS vnumber="16">Itna i cih bangci theih ding ihi hiam cih leh: Khrih in eite adingin a nuntakna hong pia hi. Ei zong i Khristian mipihte adingin i nuntakna i piak ngam ding ahi hi.</VERS>
			<VERS vnumber="17">Mi khat hau mahmah henla, a Khristian mipih a cimawhte mu napi-in huhna bangmah pia nuam hetkei leh, bang hangin amah in Pasian ka it hi, ci thei ding ahi hiam?</VERS>
			<VERS vnumber="18">Ka it tate aw, i kampi bek tawh ki-it loin, lungsim takpi tawh ki-itin i gamtatna tawh kilangsak ni.</VERS>
			<VERS vnumber="19">Tua ahih manin tu-a bangin i om leh a thuman Pasian tawh a kipawl ihihna le ama mai-ah lungmuang takin a om thei ding ihihna i thei ding hi.</VERS>
			<VERS vnumber="20">I lungsimah ei mawh i kisak leh zong, eite’ lungsim theihna sangin Pasian’ theihna kicing zaw a, na khempeuh a thei ahihna zong i thei hi.</VERS>
			<VERS vnumber="21">Tua ahih manin ka it lawmte aw, i lungsimah kisuanna i neih hetkei leh Pasian’ mai-ah lungmuang takin i om ding hi.</VERS>
			<VERS vnumber="22">Ama thupiaknate zui-in ama lungkim nadingin gamta ihih manin ama kiang panin i nget peuhpeuh i ngah hi.</VERS>
			<VERS vnumber="23">Ama hong thupiakna in: A Tapa Jesuh Khrih umin zui-in, Khrih’ hong sawl bangin eite khatlekhat i ki-it ding ahi hi.</VERS>
			<VERS vnumber="24">Pasian’ thupiakna a zui mi khempeuh, Pasian tawh om uh a, Pasian in zong amaute a ompih hi. Pasian in eite tungah a hong piak Kha Siangtho hangin Pasian in eite a hong ompihna thu i thei hi.</VERS>
		</CHAPTER>
		<CHAPTER cnumber="4">
			<VERS vnumber="1">Ka it lawmte aw, kha ka nei a ci mi khempeuh’ thugen um kei unla, tua thute Pasian kiang pan mah ahi hiam, ci-in kantel un. Bang hang hiam cih leh leitungah kamsang a kineihkhem tampi hong om khinta hi.</VERS>
			<VERS vnumber="2">Pasian’ Kha sawlna tawh thugente le adangte bangci khen theih ding na hi uh hiam cih leh: Jesuh Khrih pen mihing bangin hong pai hi, ci-in a gente khempeuh Pasian Kha’ lamlahna tawh thugen ahi hi.</VERS>
			<VERS vnumber="3">Ahi zongin hih thu a nial mi peuhmah, Pasian Kha’ sawlna tawh thugen hi lo uh hi. Hih bang mite pen Khrih’ Gal hi a, hong pai ding hi, ci-in na zaksa uh mah bangin tu-in leitungah a hong om khinta ahi uh hi.</VERS>
			<VERS vnumber="4">Ka it tate aw, note, Pasian’ mite na hi uh a, tua bang kamsang kineihkhemte a zokhin na hi uh hi. Bang hang hiam cih leh leitung mite a panpih dawimangpa sangin note hong ompih Pasian vanglian zaw hi.</VERS>
			<VERS vnumber="5">Kamsang a kineihkhemte in leitung thu gen uh a, amaute pen Pasian a thei lo hih leitung mite tawh kipawl uh ahih manin leitung mite in amau’ thugen a ngai uh hi.</VERS>
			<VERS vnumber="6">Ahi zongin note pen Pasian’ mite na hi uh hi. Pasian a thei mi peuhmah in kote’ thugen hong ngai uh a, Pasian’ pawl ahi lo mi peuhmah in kote’ thugen hong ngai lo uh hi. Tua ahih manin hih bangin thuman Kha le zuau kha a kilamdanna i theithei hi.</VERS>
			<VERS vnumber="7">Ka it lawmte aw, Pasian pen itna hong piankhiatna bulpi ahih manin eite khatlekhat ki-it ni. Itna a nei mi peuhmah, Pasian’ tate hi a, Pasian a thei uh hi.</VERS>
			<VERS vnumber="8">Pasian pen ki-itna ahih manin itna a nei lo mite in Pasian thei lo uh hi.</VERS>
			<VERS vnumber="9">Pasian in eite hong itna hong bangci lah hiam cih leh: Ama hangin eite in nuntakna i ngah theih nadingin a Tapa neihsun Pasian in leitungah a hong paisak hi.</VERS>
			<VERS vnumber="10">Hih ka gen itna pen eite in Pasian i itna thu hi lo a, Pasian in eite hong itin, i mawhna a mai theih nadingin a Tapa a hong paisakna thu ahi hi.</VERS>
			<VERS vnumber="11">Ka it lawmte aw, Pasian in tua zahta-in eite hong it ahihleh eite zong khatlekhat i ki-it ding a kilawm ahi hi.</VERS>
			<VERS vnumber="12">Kuamah in Pasian mu ngei lo hi. Ahi zongin eite khatlekhat i ki-it leh eite tawh Pasian hong omkhawm a, ama itna eite lakah a cingtaakin a om ahi hi.</VERS>
			<VERS vnumber="13">Pasian in eite tungah a hong piak Kha Siangtho hangin Pasian le eite a omkhawm ihihna leh Pasian in eite hong ompih ahihna thu i thei hi.</VERS>
			<VERS vnumber="14">Pa Pasian in leitung mite a hon khia dingin a Tapa a hong paisakna thu kote in thei-in midang kiangah genbelin ka nei uh hi.</VERS>
			<VERS vnumber="15">Jesuh pen Pasian’ Tapa hi, ci-in umin a sang mite, Pasian in ompih a, tua mite pen Pasian tawh a omkhawm ahi uh hi.</VERS>
			<VERS vnumber="16">Tua hi a, Pasian in eite a hong itna thu, eite mahmah in thei-in i um hi. Pasian pen ki-itna hi a, itna a nei mite pen Pasian tawh omkhawm uh a, Pasian zong amaute tawh a omkhawm hi.</VERS>
			<VERS vnumber="17">Thukhen Ni ciangin kisuanna nei hetloin i omtheih nadingin eite in a cingtaak itna a nei ihi hi. Khrih mah bangin hih leitung i nuntakna-ah nungta-in gamta ihih manin tua bang kisuanna a nei lo ding ihi hi.</VERS>
			<VERS vnumber="18">Itna nei lehang launa om lo a, itna cingtaak nei peuh lehang launa bei mangta hi. Bang hang hiam cih leh launa i cih pen gimthuak ding kihtakna hi a, gimthuak ding a laute pen itna cingtaak a nei lote ahi hi.</VERS>
			<VERS vnumber="19">Pasian in eite hong it masa ahih manin eite in itna i nei thei hi.</VERS>
			<VERS vnumber="20">Mi khatpeuh in, “Pasian ka it hi,” ci napi-in a Khristian mipihte a muhdah le a zuaupi a gen ahi hi. Bang hang hiam cih leh a muh theih a Khristian mipih a it lo mi in a muh theih loh Pasian it thei lo ding hi.</VERS>
			<VERS vnumber="21">Khrih in eite tungah hong thupiakna in: Pasian a it mi in a Khristian mipihte zong it ding hi, cihna ahi hi.</VERS>
		</CHAPTER>
		<CHAPTER cnumber="5">
			<VERS vnumber="1">Jesuh, Khrih hi, ci-in a um mi khempeuh Pasian’ tate hi a, pa a it mi peuhmah in a ta zong a it hi.</VERS>
			<VERS vnumber="2">Pasian itin ama thupiakte i zuihna tawh Pasian tate a it ihihlam i kithei ding hi.</VERS>
			<VERS vnumber="3">Pasian i it ciangin ama thupiakte a zui ihi hi. Eite adingin ama thupiakte zuih ding a haksa lua hi lo hi.</VERS>
			<VERS vnumber="4">Pasian’ ta ahite peuhmah in leitung nate zo uh a, i upna tawh leitung nate tungah a gualzo ihi hi.</VERS>
			<VERS vnumber="5">Kuate in leitung nate zo ding ahi hiam i cih leh, Jesuh pen Pasian’ Tapa hi, ci-in a umte bek in zo ding uh hi.</VERS>
			<VERS vnumber="6">Hih Jesuh Khrih pen tui tawh kiphumna le a sisan luangin sihna tawh a hong pai hi a, tui bek tawh a hong pai hi loin tui le sisan tawh a hong pai ahi hi. Kha mahmah in hih thu a manna teci a pang hi. Kha pen thuman gen ahi hi.</VERS>
			<VERS vnumber="7">Hih thu-ah teci a pang thum om a,</VERS>
			<VERS vnumber="8">tuate pen Kha, tui le sisan ahi uh hi. Hih thumte’ teci panna kibang kim hi.</VERS>
			<VERS vnumber="9">Mihingte’ teci panna sangthei ihih leh Pasian’ teci panna i santheih ding thupi zaw hi. Pasian in ama Tapa’ thu tu-a bangin teci hong pang hi.</VERS>
			<VERS vnumber="10">Tua ahih manin Pasian’ Tapa a um mi peuhmah in Pasian’ teci panna a sang ahi hi. Ahi zongin Pasian’ thugen a um lo mi peuhmah in ama Tapa thu teci pangin a gennate a um lo uh ahih manin Pasian pen zuaugen a suaksak ahi uh hi.</VERS>
			<VERS vnumber="11">Tu-in Pasian’ teci panna in: Pasian in ama Tapa tungtawnin eite tungah nuntak tawntungna a hong pia hi.</VERS>
			<VERS vnumber="12">Pasian’ Tapa tawh a kipawl peuhmah in nuntak tawntungna nei a, Pasian’ Tapa tawh a kipawl lote in nuntak tawntungna nei lo uh hi, cihna ahi hi.</VERS>
			<VERS vnumber="13">Pasian’ Tapa a um mite in nuntak tawntungna a nei na hih lamtak uh na theih nadingun hih lai a hong gelh ka hi hi.</VERS>
			<VERS vnumber="14">Eite in ama deihna tawh kituakin i nget nakleh  i nget khempeuh Pasian in hong pia ding hi, ci-in kimuanna lungsim i nei hi.</VERS>
			<VERS vnumber="15">Eite’ ngetna khempeuh amah in na za hi, ci-in thei ihih manin ama kiang panin i nget khempeuh zong hong pia ding hi, ci-in i thei hi.</VERS>
			<VERS vnumber="16">Mi khatpeuh in a Khristian mipihte a sih nading zah ciang ahi lo mawhna a gamta a muh leh ama adingin thu ngetsak tahen. Ama thungetna bangin Pasian in a nuntakna suksak lo ding hi. Hih pen sihna zah ciang mawhna ahi lote ka cihna ahi hi. Ahi zongin sih nading zah ciang ahi mawhna om a, tuate ading ngetsak un, a ci ka hi kei hi.</VERS>
			<VERS vnumber="17">Gamtat khialhna khempeuh mawhna hi a, ahi zongin mawhna khempeuh in sihna ciang dong piangsak khin lo hi.</VERS>
			<VERS vnumber="18">Pasian’ tate in mawhna bawlbawl lo uh hi. Pasian’ Tapa in amaute kem a, Dawimangpa in amaute susia zo lo hi.</VERS>
			<VERS vnumber="19">Leitung midang khempeuh Dawimangpa’ khut sungah a om ahi zongin eite pen Pasian’ mi ihihna thu i thei hi.</VERS>
			<VERS vnumber="20">Pasian’ Tapa hong pai-in eite thu hong theisak ahih manin Pasian taktak a thei ihihna thu i thei hi. A Tapa Jesuh Khrih tawh i kipawlna hangin Pasian taktak mah tawh a kipawl thei ihi hi. Tua Jesuh pen Pasian taktak mah hi a, nuntak tawntungna a pia thei ahi hi.</VERS>
			<VERS vnumber="21">Ka itte aw, milim na biakkhak loh nadingun na kidawm un.</VERS>
		</CHAPTER>
</BIBLEBOOK>