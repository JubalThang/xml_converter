<BIBLEBOOK bnumber="" bname="Efesa" bsname="Efe">
		<CHAPTER cnumber="1">
			<VERS vnumber="1">Pasian’ sawlna tawh Jesuh Khrih’ sawltak ahi keimah Paul in, Efesa khua-ah a om thu um mite tungah lai ka hong khak hi.</VERS>
			<VERS vnumber="2">Eite’ Pa Pasian le Topa Jesuh Khrih in note tungah dikna le nopsakna thupha hong tungsak tahen.</VERS>
			<VERS vnumber="3">Khrih tawh eite i kipawlna hangin vantung gam panin kha tawh kisai letsong namkim hong pia ahih manin eite’ Topa Jesuh Khrih’ Pa ahi Pasian tungah i lungdamna ko ciat ni.</VERS>
			<VERS vnumber="4">Ama mai-ah eite pen paubaanna a nei lo, mi siangthote ahi ding le Khrih hangin ama mite ahi dingin leitung a pianma pek nangawnin Pasian in a hong teelsa ihi hi.</VERS>
			<VERS vnumber="5">Pasian in Jesuh Khrih hangin ama mite ahi dingin eite a hong bawl ding a seh kholhsa hi a, tua bangin a hong bawl ding pen ama tupna le a utna ahi hi.</VERS>
			<VERS vnumber="6">Ama it Tapa hangin hih bangin letsong hong pia ahih manin ama hong hehpihna hangin Pasian phat ni.</VERS>
			<VERS vnumber="7-8">Khrih hong sihna hangin eite in suahtakna ngahin, i mawhnate hong kimaisak ahi hi. Tuazah dongin Pasian’ hong hehpihna thu bangzah takin lian ahi hiam?</VERS>
			<VERS vnumber="9">Pasian in a pilna le a thumuhnate zangin ama geelsa bangin hong sem a, Khrih zangin a sepnop thusim teng eite tungah hong kilangsak hi.</VERS>
			<VERS vnumber="10">Tua a geel thu pen, a hunhoih a tun ciangin Khrih khutnuai-ah, vantung le leitungah a om khempeuh gawm ding ahi hi.</VERS>
			<VERS vnumber="11">Na khempeuh, Pasian’ ngaihsutna le a geelsa bangin a piang hi. A cil pek a kipanin a ngaihsutsa thu tawh kizui-in Khrih tawh i kipawlna hangin Pasian’ tate ihih nadingin Pasian mah in a hong sehsa ihi hi.</VERS>
			<VERS vnumber="12">Tua ahih manin Khrih a muang masa eite in Pasian phatin a minthanna vang kilangsak ni.</VERS>
			<VERS vnumber="13">Note in zong hotkhiatna a hong ngahsak thei Lungdamna Thu a man za-in Khrih na up uh ciangin, Pasian in a hong ciamsa bangin ama mi na hihna uh a kilat nadingin note tungah Kha Siangtho hong piakna tawh a hong ciamteh hi.</VERS>
			<VERS vnumber="14">Tua Kha Siangtho pen, Pasian in piak dingin a hong ciamsa thu eite khempeuh in i ngah taktak ding a kician ahihna thu a hong lahna hi a, ama mi ahi taktak eite khempeuh pen a suakta takpi mite ihihna a kilat nading ahi hi. Tua ahih manin a kuamah peuh in Pasian phat ciat ni.</VERS>
			<VERS vnumber="15">Note in Topa Jesuh na muanna thu uh le thu umte khempeuh na itna thu uh ka zak hun a kipanin,</VERS>
			<VERS vnumber="16">tawlnga loin note’ tangin Pasian’ tungah lungdamna ka na pulak tawntung hi. Ka thungetna-ah zong note ka hong phawk tawntung a,</VERS>
			<VERS vnumber="17">i Topa Jesuh Khrih’ Pasian ahi, a minthang Pa Pasian in note tungah Kha Siangtho hong pia-in, tua Kha Siangtho in note tungah lungpilna hong pia-in, note in Pasian na theih nadingun note tungah Pasian hong kilatsak nadingin thu ka hong ngetsak niloh hi.</VERS>
			<VERS vnumber="18-20">Note bang dingin hong sam a, a mite tungah a hong ciam thupha lamdangte bangzah takin lian a, thu um ahi eite sungah na a hong sem vangliatna bangzah takin lian ahi hiam, cih na muh theih nadingun note’ lungsim mit hong vaksak nadingin thu ka na ngen hi. Eite sungah na a hong sem vangliatna pen sihna panin Khrih hingsakin, vantung gamah zong, ama taklamah a tutsak nadingin a zat vangliatna mah ahi hi.</VERS>
			<VERS vnumber="21">Vantungah ukna, aana, vangliatna a neite khempeuh tungah Khrih in ukna aana nei lai a, hih leitung bekah hi loin a hong tung ding leitungah zong amah a lian pen ahi hi.</VERS>
			<VERS vnumber="22">Pasian in Khrih’ khenuai-ah na khempeuh koih a, thu khempeuh ah pawlpi’ lutang dingin Khrih a bawl hi.</VERS>
			<VERS vnumber="23">Tua pawlpi pen Khrih’ pumpi hi a, tua pawlpi adingin a mahmah kipia-in, mun khempeuha om pawlpite, thu khempeuh ah a cingtaaksak hi.</VERS>
		</CHAPTER>
		<CHAPTER cnumber="2">
			<VERS vnumber="1">A beisa hunah na thuman lohna uh le na mawhna uh hangin kha thu tawh kisai-ah a si na hi uh hi.</VERS>
			<VERS vnumber="2">Tuahun lai-in leitung gitloh gamtatnate na zui uh a, Pasian thu a um lo mite sungah tu laitakin na a sem, huihlak a ukte’ thu na mang uh hi.</VERS>
			<VERS vnumber="3">A taktakin eite khempeuh zong amaute mah i bang ngei a, i pianpih lungsim zui-in nungta-in, i pumpi le i lungsim deihna bangin i gamta hi. Tua ahih manin eite khempeuh zong Pasian’ hehna hangin gim a thuak dingte ihi hi.</VERS>
			<VERS vnumber="4">Tua bang hinapi-in Pasian’ hong hehpihna le eite hong itna lian mahmah ahih manin,</VERS>
			<VERS vnumber="5">i mawhna hangin kha thu tawh kisai-in misi ihih laitakin Khrih tawh eite hong nungtasak hi. Pasian’ hehpihna hangin hotkhiatna a ngah thei ihi hi.</VERS>
			<VERS vnumber="6">Khrih Jesuh tawh eite i kipawlna hangin vantungah amah tawh i ukkhawm theih nadingin sihna panin Pasian in a hong thokhawmsak hi.</VERS>
			<VERS vnumber="7">Khrih Jesuh tungtawnin a hong lah ama hehpihna le a hong itna bangzah takin lianin lamdang ahi hiam, ci-in a hong tung ding hunah a hong lah tawntung theih nadingin hih bangin a hong thokhawmsak ahi hi.</VERS>
			<VERS vnumber="8">Note’ upna hangin Pasian’ hong hehpihna tawh hotkhiatna a ngah na hi uh hi. Note’ thalawhna hangin a ngah hi loin Pasian’ hong piakkhong ahi hi.</VERS>
			<VERS vnumber="9">Note’ hanciamna tawh a ngah hi lo na hih manun na kisialh nading uh a thu om lo hi.</VERS>
			<VERS vnumber="10">Eite a hong bawlpa pen Pasian hi a, Jesuh Khrih tawh i kipawl ciangin i nuntakna-ah gamtat hoih a nei dingin a hong bawl ihi hi. Hih pen eite’ omzia dingin a na ngaihsut kholhsa ahi hi.</VERS>
			<VERS vnumber="11">Amau mahmah in amau pumpi tungah a hihna uh tawh vun a ki-at mite ka hi uh a ci Jew mite in, vun a ki-at lo mite a hong cih uh, na pian na patun Gentail mi ahi note in nidanga na omzia uh phawkkik dih un.</VERS>
			<VERS vnumber="12">Tuahun lai-in Khrih tawh na kikhen uh a, Pasian’ teel Israel minamte hi loin a pualam mite na hi uh hi. Pasian in ama mite tungah piak dingin a ciam thute zong a ngah dingte na hi kei uh a, Pasian a nei lo, lamet ding bangmah nei loin leitungah a om na hi uh hi.</VERS>
			<VERS vnumber="13">Ahi zongin a gamlapi-ah a om ngei hinapi-in tu-in Khrih Jesuh tawh na kipawlna hangun ama sihna in Pasian kiang hong tunpih hi.</VERS>
			<VERS vnumber="14">Khrih mahmah in Gentail mite le Jew mite pawlkhatin hong bawl ahih manin eite tungah nopsakna a hong piapa ahi hi. Hih minam nihte khenin gal a piangsak dalna pen Khrih in ama pumpi tawh a satkham hi.</VERS>
			<VERS vnumber="15">Amah tawh kipawlna hangin minam nihte pawlkhat a suah theih nadingin minam a dei Jew Thukham le a ngeinate khempeuh phiatin, eite pawlkhat hong suahin a hong kilemsak hi.</VERS>
			<VERS vnumber="16">Singlamteh tungah a sihna tawh Khrih in kilangneihna beisak a, tua singlamteh hangin minam nihte pawlkhat suahin Pasian kiang a tunpih hi.</VERS>
			<VERS vnumber="17">Tua hi a, Khrih in Pasian tawh a kigamla no Gentail mite tung le Pasian tawh a kinai Jew mite tungah kilem nading Lungdamna Thuhoih a hong hilh hi.</VERS>
			<VERS vnumber="18">Khrih hangin Jew mi le Gentail mi ahi eite khempeuh, Kha Siangtho huhna tawh Pa Pasian kiangah i pai thei hi.</VERS>
			<VERS vnumber="19">Tua ahih ciangin no Gentail mite pen a pualam mi, gamdang mite na hi nawn kei uh a, Pasian mite tawh minam khat hita-in, Pasian innkuan sung mite na hita uh hi.</VERS>
			<VERS vnumber="20">Note zong, sawltakte le kamsangte in a phuhsa innkhuam tungah a kilam na hi uh a, tua inn sutpi pen Jesuh mahmah ahi hi.</VERS>
			<VERS vnumber="21">Tua inn sutpi Khrih pen inn-a a kilam khempeuh a puapi pen hi a, Topa adingin biakinn siangtho a suah dongin tua inn a khangsak hi.</VERS>
			<VERS vnumber="22">Note zong midangte tawh kigawmin ama tungah na kilam uh a, Kha Siangtho-in Pasian a ten nading inn na suak uh hi.</VERS>
		</CHAPTER>
		<CHAPTER cnumber="3">
			<VERS vnumber="1">No Gentail mite hangin Jesuh Khrih thu tawh kisai-in thongkia keimah Paul in Pasian kiangah thu ka ngen hi.</VERS>
			<VERS vnumber="2">Note’ phattuam nadingin Pasian in hong hehpihna tawh hih nasep a sem dingin a hong sawlna thu na theihsa uh ahi hi.</VERS>
			<VERS vnumber="3">Lai ka hong khaksate sungah a tomno-in kong gensa bangin Pasian in ama thusim kei tungah hong hilh khinzo hi.</VERS>
			<VERS vnumber="4">Tua ka laigelh na sim le-uhcin Khrih tawh kisai a thusim ka theihna thu na phawk ding uh hi.</VERS>
			<VERS vnumber="5">A beisa hunah tua thusim pen kuama tungah kigen lo a, ahi zongin Pasian in tu-in a siangtho a sawltakte le a kamsangte tungah Kha Siangtho a hilhsak hi.</VERS>
			<VERS vnumber="6">Tua thusim pen: Lungdamna thu a kihilhna hangin Gentail mite in Jew mite tawh Pasian’ thupha ngahkhawm thei a, amaute tawh pawlkhat suakin, Pasian in piak dingin a ciam thute, Khrih hangin a ngahkhop theihna uh ahi hi.</VERS>
			<VERS vnumber="7">Tua lungdamna thuhilh a sem dingin Pasian in a tuam vilvelin ama vangliatna tawh kei a hong seh hi.</VERS>
			<VERS vnumber="8">Pasian’ mi khempeuh lakah kei a neu pen hinapi-in, Khrih hangin a kigen zo lo thu manpha ahi Lungdamna Thu, Gentail mite lakah a gen ding,</VERS>
			<VERS vnumber="9-10">le Pasian in a geelsim thute a kisep khiatna thu mi khempeuh a musak dingin Pasian in kei tungah hih hamphatna hong pia hi. Tuhun laitakin vantung a uk van mite in pawlpi’ hangin Pasian’ pilna a nam tuamtuamin a muh theih nadingun na khempeuh a bawl Pasian in a beisa hunah hih thu khempeuh a imcip hi.</VERS>
			<VERS vnumber="11">Pasian in a tawntungin a ngimna a omsa bangin i Topa Khrih Jesuh nasepna tawh a ngimna a hong tungsak hi.</VERS>
			<VERS vnumber="12">Amah tawh i kipawlna le amah i muanna hangin kimuang takin Pasian kiangah pai theih nading hun i nei hi.</VERS>
			<VERS vnumber="13">Tua ahih manin note hangin ka thuakna pen note’ phattuam nading ahih manin tua ka thuakna thu hangin lungkiatna-in na nei kei un.</VERS>
			<VERS vnumber="14-15">Hih ama geelna teng ka ngaihsut ciangin, vantung a tung khinsa mite le leitungah a omlai mite khempeuh’ pianna i Pa Pasian’ mai-ah ka khukdin a,</VERS>
			<VERS vnumber="16">note’ lungsim a thahat nadingin Pasian in a kicing ama vangliatna sung panin a Kha Siangtho tawh note hong thakhauh sakin,</VERS>
			<VERS vnumber="17">na upna hangun note lungsim sungah Khrih hong teengin, itna thu-ah zung thuk kha-in bulkip na neih nadingun thu ka ngen hi.</VERS>
			<VERS vnumber="18">Tua hileh note in Pasian mi ahi midangte khempeuh tawh Khrih hong itna bangzah takin sau-in zai a, bangzah takin thukin sang ahi hiam, cih na theikhawm ding uh hi.</VERS>
			<VERS vnumber="19">Khrih hong itna a kicing takin theih khit zawh loh ding ahi ta zongin note in thei-in, Pasian thu a cingin na theih nadingun thu ka hong ngetsak hi.</VERS>
			<VERS vnumber="20">Eite adingin na a hong sepsak, eite’ ngetzah val le i ngaihsut zawh loh zah dongin a vangliatna tawh tampi tak a hong hihsak thei</VERS>
			<VERS vnumber="21">eite’ Pasian pen, pawlpi mite khempeuh le Khrih Jesuh tawh a kipawl mi khempeuh in a khang khangin a tawntungin phat ciat ta uh hen. Amen.</VERS>
		</CHAPTER>
		<CHAPTER cnumber="4">
			<VERS vnumber="1">Tua ahih ciangin Topa’ na ka sepna hangin thong a kia keimah in note’ nuntakzia dingin a hong deihna tawh a kilawm a kituakin na nuntak nadingun ka hong hanthawn hi.</VERS>
			<VERS vnumber="2">Kiniamkhiatin, thunemin, lungduai-in om tawntung un. Khatlekhat kihuhna tawh na ki-itna uh kilangsak un.</VERS>
			<VERS vnumber="3">Kha Siangtho kimakai sakin, khatlekhat kilemin pawlkhat na hihna uh na kipsak tawntung un.</VERS>
			<VERS vnumber="4">A kibang lametna khat bek a ngahkhawm dingin Pasian in note hong sap mah bangin eite khempeuh pumkhat bek hi-in Kha Siangtho zong khat bek mah a neikhawm ihi hi.</VERS>
			<VERS vnumber="5">Topa khat bek, upna khat bek, tuiphumna khat bek mah a zangkhawm ihi hi.</VERS>
			<VERS vnumber="6">Mi khempeuh’ Pa ahi Pasian khat bek om a, mi khempeuh’ Topa hi-in, na khempeuh hih kimin, mun citengah a om hi.</VERS>
			<VERS vnumber="7">Ahi zongin eite khempeuh in Khrih hong piakna tawh kizui-in siamna a tuam khat ciat i ngah hi.</VERS>
			<VERS vnumber="8">Tua ahih manin Lai Siangtho sungah,“A sangna munah a paitoh cianginmatsa salte tampi paipih a,mite tungah letsong a pia hi,”ci-in na kigelh hi.</VERS>
			<VERS vnumber="9">“Paito,” a cih ciangin bang a cihnopna ahi hiam cih leh, lei sung a thukpenna munah paisuk masa khinzo, a cihnopna ahi hi.</VERS>
			<VERS vnumber="10">Tua ahih manin mun khempeuh ah a omkim khit theih nadingin a paisuk mipa pen mah vantung a sang pen dawn nangawn khengto-in na paito hi.</VERS>
			<VERS vnumber="11">Amah in mite tungah siamna a tuamtuam hong pia a, pawlkhatte sawltak nasep a sem ding, pawlkhatte kamsang nasep a sem ding, pawlkhatte thuhilh kawikawi nasep a sem ding, pawlkhatte pawlpi kem nasep a sem ding le pawlkhatte laihilh nasep a sem dingin a hong seh hi.</VERS>
			<VERS vnumber="12">Hih nasep a tuamtuamte khempeuh a sem dingin Pasian’ mi khempeuh kiging kholsakin Khrih adingin na semin Khrih pumpi a khansak theihna ding deihna ahi hi.</VERS>
			<VERS vnumber="13">Tua hileh Pasian’ Tapa i theihna le i thu upna-ah kithukhatin, eite a khangcing suakin, Khrih’ cingtaakna ciang i banto ding hi.</VERS>
			<VERS vnumber="14">Tuahun ciangin thu upna lamah naupang ihi nawn kei dinga, mite khemin a khialsak theite’ mutna hangin i suk hoi i to hoi nawn kei dinga,</VERS>
			<VERS vnumber="15">itna lungsim tawh thutak genin, lutang ahi Khrih tawh i kibat dongin i khangto ding hi.</VERS>
			<VERS vnumber="16">Ama ukna mangin pumpi na a tuamtuamte a kituak takin kizom a, amaute limtakin a kizop dimdiamna hangin pumpi pen pumkhat a suak thei hi. Pumpi na a tuamtuamte in amau’ sep ding ciat hoihtakin a sep uh ciangin itna hangin pumpi khangin a cingtaak a suak thei hi.</VERS>
			<VERS vnumber="17">Tu-in Topa’ min tawh limtakin note kiangah ka hong gennop thu in: Thu um lo dawibiate bangin gamta nawn kei un. Amaute’ thu ngaihsutte a kimang bangmah om lo a,</VERS>
			<VERS vnumber="18">a ngaihsutnate uh khuamial tawh kibang hi. Amaute’ lungsim khauhin bangmah thei het lo uh ahih manin Pasian’ hong piak nuntakna neikha het lo uh hi.</VERS>
			<VERS vnumber="19">Amaute in maizumna mel thei nawn lo uh a, siatna sung tungin, a ututun a kilawm lopipi-in gamta uh hi.</VERS>
			<VERS vnumber="20">Tua bang gamtatnate pen Khrih thu panin na theihkhak uh hi lo hi.</VERS>
			<VERS vnumber="21">Note in Khrih thu na zaksa uh hi a, ama nungzui na hih manun Jesuh’ thutakna na theihsa uh ahi hi.</VERS>
			<VERS vnumber="22">Zuauna lungsim in a suksiat khitsa, nidangin na nuntakna ngei uh ahi na pianlui uh pai khia unla,</VERS>
			<VERS vnumber="23">na lungsim uh le na ngaihsutna uh thaksuaksak un.</VERS>
			<VERS vnumber="24">A thutang a siangtho ahihna thu, nuntakna mahmah panin a kilangsak, Pasian’ pianzia tawh kibangin a kibawl na ngeina thak uh bangin na nungta un.</VERS>
			<VERS vnumber="25">Tua ahih manin zuaugen nawn kei unla, Khrih pumpi nate ihihna hangin pawlkhat ihih manin khatlekhat tungah thuman kigen ni.</VERS>
			<VERS vnumber="26">Na heh uh ciangin, tua hehna hangin khialkha kei unla, a tawntungin heh paisuak kei un.</VERS>
			<VERS vnumber="27">Dawimangpa in hong suksiat theih nading hun omsak kei un.</VERS>
			<VERS vnumber="28">Guta ngeite in gu nawn loin, ama nuntak nading thuman takin thalawhin, mizawngte zong a huh theih lai nadingin thatang tawh nasep ding kipan ta uh hen.</VERS>
			<VERS vnumber="29">Na kiho uh ciangin kamguh zang kei unla, na pauna uh a za mite in phattuamna a ngah theih nadingin na-in a kimang kam hoihte bek na pau un.</VERS>
			<VERS vnumber="30">Ni khat ni ciangin Pasian in note hong tatkhiat taktak nading thu a ciantakin hong lahna le Pasian’ neihsa na hihna uh hong ciamtehna-in Kha Siangtho hong pia ahih manin, tua Pasian’ Kha Siangtho na dahsak kei un.</VERS>
			<VERS vnumber="31">Kimuhdahna, hehna, thangpaihna, kitotna, kikona, kilungsim neihna khempeuh beisak unla,</VERS>
			<VERS vnumber="32">khatlekhat kihehpihin, lungsim nem tawh na kiho zaw unla, Khrih’ hangin Pasian in note’ mawhna hong maisak mah bangin khatlekhat na mawhna uh na kimaisak ta un.</VERS>
		</CHAPTER>
		<CHAPTER cnumber="5">
			<VERS vnumber="1">Note pen Pasian in a hong it a tate na hih manun amah tawh na kibat nadingun hanciam un.</VERS>
			<VERS vnumber="2">Khrih in eite a hong it manin Pasian in eite’ mawhna hong maisak theih nadingin a namtui biakna-in Pasian kiangah a kipiak mah bangin note zong itna tawh na gamta un.</VERS>
			<VERS vnumber="3">Note pen Pasian’ mi na hih manun note lakah nulepa khialhna, a kilawm lo-a gamtatna, huaihamna cihte genin zong na nei vet kei un.</VERS>
			<VERS vnumber="4">A kilawm lo-a kampauna le ciamnuih hoih lo cihte zong na zang kei unla, Pasian tungah lungdamkohna kam na pau zaw un.</VERS>
			<VERS vnumber="5">Nulepa khialhna a gamta mi, a kilawm lo-a a gamta mi le a huaiham (huaihamna zong milim biakna zahin sia hi) mite in Khrih Ukna le Pasian Ukna sungah bangmah ngah nei het lo ding ahihna uh teltakin thei ta un.</VERS>
			<VERS vnumber="6">Hih bang mawhnate i bawl hangin phamawh kei, ci-in a mawk gen mite’ khemsa-in ta kei un. Pasian thu mang loin hih bangin a gamta mite in Pasian’ hehna a thuak ding uh ahi hi.</VERS>
			<VERS vnumber="7">Tua ahih manin tua bangin a gamta mite tawh kisukha vet kei un.</VERS>
			<VERS vnumber="8">Note pen khuamial sungah a omngei hinapi-in, Topa’ mi na suah khit uh ciangin khuavak sungah a om hita na hih uh manin khuavak sungah a om mite bangin na gamta un.</VERS>
			<VERS vnumber="9">Bang hang hiam cih leh khuavak sunga omna in a hoih, a man, a thutakte hong piangsak hi.</VERS>
			<VERS vnumber="10">Bang teng in Topa lungkimsak ahi hiam, ci-in kan un.</VERS>
			<VERS vnumber="11">Khuamial gamtatna, bangmahin a kimang lo nasepnate su vet kei unla, tua bang gamtatnate a hoih lohna pholak zaw un.</VERS>
			<VERS vnumber="12">Kuama theih lohin a simthamin a hihte uh gen ding nangawnin zong zumhuai lua hi.</VERS>
			<VERS vnumber="13">Na khat peuhpeuh khuavakah pusuah lehang a pianzia man taktak hong kilang hi.</VERS>
			<VERS vnumber="14">Tua ahih manin la sungah,“A ihmu mi aw, khanglo inla,sihna panin tho in.Tua hileh Khrih innang hong taan ding hi,”kici hi.</VERS>
			<VERS vnumber="15">Tua ahih ciangin hoihtakin kingaihsunin gamta unla, mihaite bang hi loin mipilte bangin gamta un.</VERS>
			<VERS vnumber="16">Tuhun pen hun hoih lo hun ahih manin na hun neih khempeuh uh a hoih lamin zang un.</VERS>
			<VERS vnumber="17">Tua ahih manin hai ommawk kei unla, Topa in bang a sem dingin hong deih ahi hiam, ci-in kan un.</VERS>
			<VERS vnumber="18">Zu in mi siasak thei ahih manin zu ne kei unla, Kha Siangtho tawh a kidimin om zaw un.</VERS>
			<VERS vnumber="19">La a tuamtuamte genin sakna tawh Topa’ thu gen belin nei unla, na lungsim khempeuh uh tawh Topa phatna la sa un.</VERS>
			<VERS vnumber="20">I Topa Jesuh Khrih hangin thu khempeuh ah Pa Pasian tungah lungdamna ko ta un.</VERS>
			<VERS vnumber="21">Khrih na zahtakna uh hangin na thu uh na kimang tuak un.</VERS>
			<VERS vnumber="22">Zite aw, Topa’ thu na man uh mah bangin na pasalte uh thu na mang un.</VERS>
			<VERS vnumber="23">Bang hang hiam cih leh Khrih pen ama pumpi ahi pawlpi a hon khia pa hi-in, pawlpi tungah ukna thu a neih mah bangin pasal in a zi tungah ukna thu a nei ahi hi.</VERS>
			<VERS vnumber="24">Pawlpi pen Khrih’ khutnuai ahih mah bangin zite zong thu khempeuh ah a pasalte uh khutnuai hi ding uh hi.</VERS>
			<VERS vnumber="25">Pasalte aw, Khrih in pawlpi itin a pumpi a piak mah bangin na zite uh na it un.</VERS>
			<VERS vnumber="26-27">Pawlpi pen paubaanna a om het lo, a siangtho mahmahin Khrih kiangah a kipiak theih nadingin Pasian thu tawh tui-ah a silsiang khit ciangin Pasian kiangah a aptheih nadingin pawlpi adingin Khrih a kipia ahi hi.</VERS>
			<VERS vnumber="28">Tua mah bangin pasalte in zong amau pumpi zah mah bangin a zite uh a it ding uh ahi hi. A zi a it mi pen amah a ki-it mi ahi hi.</VERS>
			<VERS vnumber="29-30">Eite pen ama pumpi nate ihihna hangin Khrih in hong it mah bangin kuamah in ama pumpi mudah ngei lo a, hoihtakin kemin a vak zaw hi.</VERS>
			<VERS vnumber="31">Tua ahih manin Lai Siangtho in, “Hih thu hangin pasal in a nu le a pa nusia-in a zi tawh kigawm dinga, amau tegel khat a suak ding uh hi,” na ci hi.</VERS>
			<VERS vnumber="32-33">Pasalte in amau pumpi zahin a zite uh itin, zite in zong amau pumpi zah mahin a pasalte uh a it ding uh ahih mah bangin, Lai Siangtho in hih bangin a gen ciangin a thuk zaw khat, Khrih le pawlpi a ki-itna a gennopna ahi hi, ci-in ka ngaihsun hi.</VERS>
		</CHAPTER>
		<CHAPTER cnumber="6">
			<VERS vnumber="1">Tate aw, na nu na pate uh thu na man ding uh Khristian ngeina hi a, ahi ding mah ahi hi.</VERS>
			<VERS vnumber="2-3">Thupiakna a lian khat in, “Na nu le na pa zahtak in,” cihna hi a, khapna thu tawh kizom pahin, “Zahtak lecin nang adingin thu hong hoihin, leitungah na khan a sau ding hi,” na ci pah hi.</VERS>
			<VERS vnumber="4">Pate aw, na tate uh a heh theih nadingin bawl kei unla, Khristiante ngeina tawh kituakin taii-in hilhin pantah un.</VERS>
			<VERS vnumber="5">Silate aw, launa le linna tawh na leitung tote uh thu mang unla, Khrih’ na na sep uh mah bangin lungsim takpi tawh na na sepsak un.</VERS>
			<VERS vnumber="6">A hong pahtak ding uh deihna tawh amaute’ muhsung bekin tuaci gamtat kei unla, Khrih’ sila na hihna hangun Pasian’ hong deih bangin lungsim takpi tawh na sem un.</VERS>
			<VERS vnumber="7">Mihingte’ na a sem bang lelin kingaihsun loin Topa’ na a sem bangin kingaihsun unla, thanopna tawh sem un.</VERS>
			<VERS vnumber="8">Salte ahi a, sal ahi lote ahi zongin na hoih a sem mi khempeuh, Topa in thaman a piak ding lamtak na thei un.</VERS>
			<VERS vnumber="9">Tote aw, silate in note hong bawl mah bangin note in zong amaute limbawl unla, tawn gawpgawpnate zang nawn kei un. Note le na silate uh vantung panin To khat khutnuai-ah a om na hihna uh le tua Topa in kuamah maitang zahtak tuam nei loin a kibangin mi khempeuh thu a khen ahihna thu na phawk ta un.</VERS>
			<VERS vnumber="10">Tu a kipanin Topa tawh na kipawlna uh le ama vangliatna hangin na tha uh khauhsak ta un.</VERS>
			<VERS vnumber="11">Dawimangpa’ hong hih nading khempeuh na dalzawh nadingun Pasian’ galvan namkim na zang un.</VERS>
			<VERS vnumber="12">Eite’ do pen leitung mite hi lo a, vantung huihlakah a om ukna, aana a neite, hih leitung khuamial le huihlak a uk kha gilote ahi hi.</VERS>
			<VERS vnumber="13">Tua ahih manin hun haksat hun hong tun ciangin galte’ hong sukna teng khempeuh nang zo-in, a tawpna-ah a gualzo na hih theih nadingun Pasian’ galvan namkim na zang un.</VERS>
			<VERS vnumber="14">Tua ahih ciangin kawnggak gak bangin thutak zang unla, awmdal bulh bangin thuman zang un.</VERS>
			<VERS vnumber="15">Kithawi a khedap bulh bangin Lungdamna Thu a hilh khia dingin kiging un.</VERS>
			<VERS vnumber="16">Tua banah, dawimangpa’ hong kapna thaltang kuangte na sukmit nadingun lum puak bangin upna na nei tawntung un.</VERS>
			<VERS vnumber="17">Siklukhu khuk bangin hotkhiatna nei unla, Kha Siangtho in a hong piak Pasian’ thu pen namsau zat bangin na zang un.</VERS>
			<VERS vnumber="18">Kha Siangtho tawh kopin a tawntungin Pasian kiangah na kisapna khempeuh uh ngenin na thum unla, tatsat loin Pasian mi khempeuh adingin thu na ngetsak un.</VERS>
			<VERS vnumber="19">Thu ka hilh theih hun ding ciangin lungdamna thusim hangtakin ka hilh khiat theih nadingin Pasian in ka thugen ding hong hilh nadingin kei adingin zong thu na ngetsak ta un.</VERS>
			<VERS vnumber="20">Pasian’ thu genin taangmi ka sepna hang mahin sikkhau khihna thuakin thongkia ka hih manin ka hilh dingin a kilawm bangin hangtakin ka gen ngam nadingin thu hong ngetsak ta un.</VERS>
			<VERS vnumber="21">Ka septe le ka omzia khempeuh na theih nadingun Topa thu sungah i sanggam, thuman takin na a sem Tikhikas in note kiangah thu khempeuh a cingin hong gen ding hi.</VERS>
			<VERS vnumber="22">Kote’ omzia na theih nading uh le amah in note’ lungsim hong thahatsak theih nadingin amah a hong paisak ka hi hi.</VERS>
			<VERS vnumber="23">Pa Pasian le Topa Jesuh Khrih in ulenaute khempeuh tungah nopsakna le itna, thu upna tawh hong piakhawm tahen.</VERS>
			<VERS vnumber="24">Tatsat loin i Topa Jesuh Khrih a it tawntung mi khempeuh tungah hehpihna thupha hong tung tahen.</VERS>
		</CHAPTER>
</BIBLEBOOK>