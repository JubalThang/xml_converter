<BIBLEBOOK bnumber="" bname="Titus" bsname="Tit">
		<CHAPTER cnumber="1">
			<VERS vnumber="1-3">Pasian’ sila le Jesuh Khrih’ sawltak ahi keimah Paul in,Thuzuau a gen ngei lo Pasian in tangtawng pekin thu hong ciamin, a hunhoih a tun ciangin thuhilhna tawh a hong kilatsak nuntak tawntungna thu lametna tawh, Pasian’ teel mite’ upna le thuman thutak a theihna uhah biakna thu tawh kituakin a khan semsem nading thu a hilh dingin eite hong Hon Pasian’ thupiakna tawh nasep hong kipia ahih manin,</VERS>
			<VERS vnumber="4">Thu upna-ah ka ta taktak ahi Titus tungah lai ka hong khak hi.Pa Pasian le eite hong Hon Khrih Jesuh in nangma tungah hehpihna le nopsakna thupha hong tungsak tahen.</VERS>
			<VERS vnumber="5">Krete Tuikulh gam sung tengah a manin puahphat ding a kisam lai a omte a sem ding le khua simah pawlpi upa a koih dingin tua gamah a hong nusia ka hi hi. Nang tungah ka hong gensa thute hoihtakin na phawk in:</VERS>
			<VERS vnumber="6">Upate pen paubaanna a om lote hi dinga, zi khat bek nei-in, a tate zong thu um mi hi-in, a thumang lo, a phengtat gawpte hi lo ding uh hi.</VERS>
			<VERS vnumber="7">Pawlpi siate pen Pasian’ nasem ahih manin paubaanna a om lo, a kiphasak lo, zukham thei mi ahi lo, a ngongtat lo, a huaiham lo,</VERS>
			<VERS vnumber="8">zinleleeng do a siam mi, thuhoih a deih mi, a pumpi a ki-uk zo mi, a thutang mi, a siangtho mi le a kisek zo mi hi ding uh hi.</VERS>
			<VERS vnumber="9">Upna bulpi tawh a kituak thute limtakin lenkip ding uh hi. Tua hileh thuhilhna man tawh midangte hanthawn thei ding uh a, thuman a nial mite’ khialhna zong laktel thei ding uh hi.</VERS>
			<VERS vnumber="10">Bang hang hiam cih leh thu a mang lo, thu a mawk gengen, mi a khem thei, a diakdiakin Jew ngeina bangin vun-at nading thu a gen tampi tak a om uh hi.</VERS>
			<VERS vnumber="11">Sum ngah theih nading bekin a kilawm lopi-in thu hilhin biakna innkuan buppi nawngkaisak uh ahih manin thu a gen nawn loh nadingun khaktan ding ahi hi.</VERS>
			<VERS vnumber="12">Amau Krete gam mite sung panin a kamsang uh khat in,“Krete gam mitea zuauthei tawntung,ganhing bangin a gilo,a thadah a uisan mi ahi uh hi,” na ci hi.</VERS>
			<VERS vnumber="13">Hih ama thugen a man mahmah ahi hi. Tua ahih manin thu upna man nei thei-in,</VERS>
			<VERS vnumber="14">Jew mite’ tangthu phuahtawmte ahi a, thuman a nial mite’ thupiaknate ahi zongin a don nawn loh nadingun khauhtakin taii-in na thuhilh in.</VERS>
			<VERS vnumber="15">Lungsim siangthote adingin na khempeuh a siang hi a, ahi zongin thu um lote a lungsim ngaihsutnate uh siakhin ahih manin amaute adingin a siang bangmah om lo hi.</VERS>
			<VERS vnumber="16">Pasian a thei-in a kigen uh hangin a gamtatnate uh tawh kilehbulh hi. Amaute a muhthadahhuai, a thumang lo, na hoih sem dingin a kilawmna a om lo mite ahi uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Ahi zongin nangmah in upna man tawh a kituak thu na hilh in.</VERS>
			<VERS vnumber="2">Pasal khanghamte a kilawm a kituakin a omtheih nading, thu ngaihsun thei mi ahih nading, a kikem zo mite ahih theih nading, upna man a neih theih nading, itna man a neih theih nading uh le a manin lungkipin a thuak zawh nadingun na gen in.</VERS>
			<VERS vnumber="3">Tua mah bangin mite in Pasian’ thu a gensiatkhak loh nadingun numei khanghamte zong a gamtat a khuahek uh a zahtakhuai ahih nading, mi gensiate ahih loh nading, zunek kiphamawhte ahih loh nading, thuhoih thupha hilhin,</VERS>
			<VERS vnumber="4">amaute sangin a nau zaw nupite in a pasalte uh le a tate uh a it nadingun a hilh ding,</VERS>
			<VERS vnumber="5">thu ngaihsun thei, a gamtat siangtho, inn nasep a kizen, a migi le a pasalte uh thu a mang thei mi ahih nadingun na gen in.</VERS>
			<VERS vnumber="6">Tua mah bangin khangnote zong amau pumpi a ki-uk zawh nadingun na hanthawn pha in.</VERS>
			<VERS vnumber="7">Nangma pumpi mahmah gamtat hoihna a kipan thu khempeuh ah etteh hoih dingin na om in. Lungsim takpi tawh mite’ zahtak theih dingin thu na hilh inla,</VERS>
			<VERS vnumber="8">mite’ mawhmat theih loh ding kamhoihte na zang in. Tua hileh i langte in hong gensiat theih nading mu loin a mai uh zum lel ding hi.</VERS>
			<VERS vnumber="9">Silate in zong a tote uh thu mangin, thu khempeuh ah a tote uh a lungkimsak nading, a tote uh thu seel loin,</VERS>
			<VERS vnumber="10">a guktak loh nading, a tawntungin hoih gamtatin a cihtakna uh a kilatsak nadingun na hanthawn in. Tua hileh eite hong Hon Pasian’ thu a hoihna a kilangsakte ahi ding uh ahi hi.</VERS>
			<VERS vnumber="11">Bang hang hiam cih leh mi khempeuh in hotkhiatna a ngah theih nadingun Pasian in ama hehpihna hong lak khinzo hi.</VERS>
			<VERS vnumber="12-13">Eite in i lamet, a lian Pasian le eite hong Hon Jesuh Khrih a vangliatna hong kilatkik ding hun ngakin i om laitakin i biakna tawh a kituak lo thute le leitung nate deihna phiatin, lungsim hi hithiatin omin, thutangin, hih leitungah Pasian’ deihna bangin i nuntak nadingin tua hehpihna thu in eite hong hilh hi.</VERS>
			<VERS vnumber="14">I mawhna khempeuh panin hong hon khia ding le ama neihtuam i suah theih nadingin Jesuh a mahmah hong kipumpiak a, eite pen gamtat hoih gamtat ding a lawp mahmah ihi hi.</VERS>
			<VERS vnumber="15">Hih ka hong thugente hilh inla, mite taii-in na hanthot ciangin na aana neih teng khempeuh zang kawm in. Mite’ simmawhin om kei in.</VERS>
		</CHAPTER>
		<CHAPTER cnumber="3">
			<VERS vnumber="1">Na mite in hong uk kumpite le aana neite’ thu mangin, thuhoih khempeuh a sem dingin a kigingsa-in a om ding uh phawksak inla,</VERS>
			<VERS vnumber="2">kuamah gensia loin, mite tawh kilemin kikhawl thei-in, lungsim nemin, mi khempeuh tungah a dik nading uh na gen in.</VERS>
			<VERS vnumber="3">Bang hang hiam cih leh eite zong nidangin haitatin, thumang loin, vakvai-in, duhna deihna a tuamtuamte thuaklahin, thusia le enna lungsim tawh a gamtate, mite in hong mudahin, eite khatlekhat zong a kimudah ngeite ihi hi.</VERS>
			<VERS vnumber="4">Ahi zongin eite hong Honpa ahi Pasian’ itna le a migitna thu hong kilat ciangin,</VERS>
			<VERS vnumber="5">amah in eite hong hon khia hi. Eite in na hoih i sep zawhna hangin hong hon khia hi loin eite tungah suahtakna le nuntakna thak a hong pia Kha Siangtho in hong sawpsiangna hangin a hong hehpihna tawh a hong hon khia ahi hi.</VERS>
			<VERS vnumber="6">Pasian in eite hong Hon Jesuh Khrih hangin eite tungah a kicing takin Kha Siangtho hong pia ahih manin,</VERS>
			<VERS vnumber="7">ama hong hehpihna hangin Pasian tawh kilemin i lamet nuntak tawntungna a ngah thei ihi hi.</VERS>
			<VERS vnumber="8">Hih ka thugente a man mahmah ahi hi.Tua ahih manin Pasian’ thu a um mite in gamtat hoih a neih theihna dingun hih ka hong thugente na lim ngaihsut ding ka deih hi. Ka hong thugente a hoih hi a, mite adingin a manpha vive ahi hi.</VERS>
			<VERS vnumber="9">Ahi zongin a haihuai thu kiseelna, min kigual deudau khangsimna, kitotna, thukham kitotlawhna cihte na pelh in. Tuate a kimanna a om lo, a mawkna thu hi lel hi.</VERS>
			<VERS vnumber="10">Kitot, kikhen nading a piangsak mite pen khatvei nihvei bang na hilh khit ciangin kisukha nawn vet kei in.</VERS>
			<VERS vnumber="11">Tua bang mite a kisiakhin hi a, a mawhna un a khialhna uh a kilangsak ahihna thu na thei in.</VERS>
			<VERS vnumber="12">Artemas ahi a, Tikhikas ahi zongin khat peuhpeuh nang kiangah ka hong paisak ciangin, Nikopolis khua-ah phalbi sung omsawm ka hih manin, kei omna tua khua-ah nong pai theih nadingin hong hanciam in.</VERS>
			<VERS vnumber="13">Sitni Zenas le Apollos-te a khualzinna uh manlang takin a paisuak theih nadingun na hih theih bangin na huh inla, lamkalah kisapna bangmah a neihkhak  loh nading uh zong na thei in.</VERS>
			<VERS vnumber="14">I mite ommawk loin, thu kisam a phamawhte huh thei-in, na hoih na phate a sep theih nadingun na hilh in.</VERS>
			<VERS vnumber="15">Kei tawh a om mi khempeuh in nang hong hopih uh hi. Thu upna sungah ei hong itte khempeuh na na hopihsak in.Note khempeuh tungah Pasian’ hehpihna thupha hong tung tahen.</VERS>
		</CHAPTER>
</BIBLEBOOK>