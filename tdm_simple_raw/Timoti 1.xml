<BIBLEBOOK bnumber="" bname="Timoti 1" bsname="Tim1">
		<CHAPTER cnumber="1">
			<VERS vnumber="1">Eite a hong Hon Pasian le eite’ lamet Khrih Jesuh’ thupiakna tawh Khrih Jesuh’ sawltak ahi keimah Paul in,</VERS>
			<VERS vnumber="2">Thu upna sungah ka tapa taktak ahi Timoti tungah lai ka hong khak hi.Pa Pasian le eite’ Topa Khrih Jesuh in dikna, hehpihna le nopsakna thupha, nangma tungah hong tungsak tahen.</VERS>
			<VERS vnumber="3">Masedonia gam lam manawhin ka pai lai-in Efesa khua-ah na om ding ka hong sawl mah bangin tu-in zong tua khua mahah na omlai inla, thu upna man lo a hilh mite, a thuhilh a khawl nadingun thu na pia in.</VERS>
			<VERS vnumber="4">Phuahtawm tangthute le min tampipi kizom deudau-a khangsimnate in upna tawh i ngah theih Pasian’ vaihawmnate tangtungsak loin, khatlekhat kitotna piangsak lel ahih manin, tua bang thute a manlahpih loh nadingun na gen in.</VERS>
			<VERS vnumber="5">Hih bangin thupiakna pen, upna taktak le kisuanna om hetloin lungsim siangtho taktak tawh ngaihsutna panin a hong piang khia ki-itna a khantheih nading deihna ahi hi.</VERS>
			<VERS vnumber="6">Mi pawlkhatte, hih bang ngaihsutna panin peu khia-in bangmahin a kimang lo thu kikupna tawh nitum uh hi.</VERS>
			<VERS vnumber="7">Thei kisa ngelin a gen kankan uh thute le amau kampauna mahmah zong bang gen ka hi hiam cih a thei het lo hinapi-in amaute pen Pasian’ thukhamte a hilh dingin ut zaw lai uh hi.</VERS>
			<VERS vnumber="8">Thukham pen a kizat nading a kilawm ciang ah zang thei lehang a hoih thu khat hi, ci-in i thei hi.</VERS>
			<VERS vnumber="9">Ahi zongin i phawk dingah, mihoihte adingin thukham a kibawl hi lo a, thukham zui lote, thumang lote, Pasian’ deih bangin a gamta lote le mawhneite, biakna lungsim a nei lote le kam kilawm lo a paute, nute pate a thatte, midang a thatte,</VERS>
			<VERS vnumber="10">nulepa mawhna a gamtate, palepa mawhna a bawlte, mi a gute, zuauthu a gente, mite’ siat nading thu a gente le thuman tawh a kilehbulhin a gamta mite adingin thukham a kibawl ahi hi.</VERS>
			<VERS vnumber="11">Thuman ka cih pen thupha tawh kidimin a minthang Pasian in ka hilh dingin kei tungah a hong piak Lungdamna Thu ahi hi.</VERS>
			<VERS vnumber="12">Hih bangin na sep zawh nadingin thatang hatna a hong pia i Topa Khrih Jesuh tungah ka lungdam hi. Ama nasem dingin kei hong muangin hong seh ahih manin ka nuam hi.</VERS>
			<VERS vnumber="13">A beisa hunah amah gensia-in, simmawh bawlin, ama mite a bawlsia pa ka hih ngei tei hangin ama thu ka up nai loh manin theih lohna tawh a gamta ka hih manin Pasian in kei hong hehpih hi.</VERS>
			<VERS vnumber="14">Pasian in genzawh lohin kei hong hehpih a, Khrih Jesuh tawh kipawlna hangin i ngah theih upna le itna a hong guan hi.</VERS>
			<VERS vnumber="15">Khrih Jesuh, mawhneite a hon khia dingin leitungah hong pai hi, cihna thu a man hi a, a uphuai a sanhuai thu ahi hi. Keimah zong tua mawhnei mite lakah a mawhpha bel ka hi hi.</VERS>
			<VERS vnumber="16">A mawhnei pha bel ka hihna thu hang mahin, nidang ciangin amah umin nuntak tawntungna a ngah ding mite’ etteh theih dingin Khrih Jesuh in a lungduaina cingtakin kei tungah hong lah theih nadingin Pasian in kei a hong hehpih ahi hi.</VERS>
			<VERS vnumber="17">Amah bek Pasian ahi, a kimu thei lo, a si ngei lo, tawntung Kumpipa in minthanna le pahtawina ngah tawntung tahen. Amen.</VERS>
			<VERS vnumber="18">Ka ta Timoti aw, tanglai pek a kipanin nang bang mite adingin a kigensa thu tawh kizui-in nang tungah a thu ka hong ap hi. Hoihtakin gal na dozawh nadingin galhiamin tua thute zang inla,</VERS>
			<VERS vnumber="19">na upna le lungsim kisuang loin na omna thu kiptakin len paisuak in. Mi pawlkhatte in a lungsim kitheihna uhah man a kisakna bangun gamta lo uh ahih manin a thu upna uh a mawkna a suah uh hi.</VERS>
			<VERS vnumber="20">Tua bang mite lakah Hymenaias le Alexander kihel uh a, Pasian gensiat nawn loh nading thu a phawk theih nadingun Satan’ khut sungah amaute ka ap hi.</VERS>
		</CHAPTER>
		<CHAPTER cnumber="2">
			<VERS vnumber="1">A masa penin kong gennop thu in: Mi khempeuh adingin Pasian tungah ngetna, thungetna, thumna le lungdamkohna na neih ding uh ahi hi.</VERS>
			<VERS vnumber="2">Eite nuamtakin om thei-in, biakna lungsim nei-in a kilawm takin i nuntak theih nadingin kumpite le uliante adingin thu na ngetsak un.</VERS>
			<VERS vnumber="3">Hih bang gamtatnate pen eite hong Hon Pasian’ muhna-ah a hoih a kilawm thu ahi hi.</VERS>
			<VERS vnumber="4">Mi khempeuh in hotkhiatna ngahin, thuman a theihkim ding Pasian in deih hi.</VERS>
			<VERS vnumber="5">Bang hang hiam cih leh Pasian khat bek om a, Pasian le mite a hong kilemsakkik thei Khrih Jesuh khat bek om hi.</VERS>
			<VERS vnumber="6">Mi khempeuh a tan khia dingin tua Jesuh hong kipiatawm a, a hun lian laitakin a hong kipiakna pen Pasian in mi khempeuh a hotkhiat nopna thu a kilatna ahi hi.</VERS>
			<VERS vnumber="7">Hih ka gen thu pen zuau ahi lo, thu taktak a gen ka hi a, Gentail mite lakah upna thu le hih thuman a gen dingin sawltak na semin thu a hilh dingin kei a hong kisawl ahi hi.</VERS>
			<VERS vnumber="8">Mun khempeuh ah a om pasal khempeuh in kuamah tawh kitotna le lungsim kinopmawhna nei hetloin, lungsim siangtho tawh a khut uh lamin thu a nget ding uh ka deih hi.</VERS>
			<VERS vnumber="9">Tua mah bangin numeite zong a kilawm a kituak bekin kizemin kipuahin, sam khawng a uanglua-in bawl loin, a khengvalin kizepna a tuamtuamte zang loin,</VERS>
			<VERS vnumber="10">biakna lungsim neite adingin a kilawm ahih mah bangin gamtat hoih a neih ding uh ka deih hi.</VERS>
			<VERS vnumber="11">Numeite in gamdai takin kiniamkhiatna tawh thu ngai-in a sin ding uh ahi hi.</VERS>
			<VERS vnumber="12">Numeite in pasalte tungah aana nei-in thu a hilh ding ka phalkei hi. Gamdai takin a om ding uh ahi hi.</VERS>
			<VERS vnumber="13">Bang hang hiam cih leh a masa-in Adam kipiangsak a, tua ciangin Eve kipiangsak pan hi.</VERS>
			<VERS vnumber="14">Adam in khemna thuak masa lo a, numei in thuakin a khial masa a suak hi.</VERS>
			<VERS vnumber="15">Ahi zongin numei in a kilawm a kituakin upna, itna le sianthona thu-ah kiptakin a om nakleh nausuah gimna sihpih lo ding hi.</VERS>
		</CHAPTER>
		<CHAPTER cnumber="3">
			<VERS vnumber="1">Mi khatpeuh, pawlpi sia nasep a ut leh a hoih mahmah ahi hi, a cihna thu a man ahi hi.</VERS>
			<VERS vnumber="2">Tua ahih manin siate pen paubaanna a nei lo mi, zi khat bek a nei mi, lungsim hoih hithiat mi, thu a ngaihsun thei mi, a kilawm a kituakin a gamta mi, zin le leengla do a siam mi, thuhilh a siam mi,</VERS>
			<VERS vnumber="3">zu a kham lo mi, a ngongtat lo mi, lungsim nem mi, kitot a uk lo mi, sum a deihlua lo mite hi ding uh hi.</VERS>
			<VERS vnumber="4">A innkuan sung hoihtakin a uk zo mi, a tate thumangsak thei-in, na khempeuh ah a kilawm a kituakin a gamtasak thei mi hi ding uh hi.</VERS>
			<VERS vnumber="5">Bang hang hiam cih leh mi khatpeuh in a innkuan sung ukzia ding a theih kei leh Pasian’ pawlpi kem thei lo ding hi.</VERS>
			<VERS vnumber="6">Khristian a suaktungte zong hi lo ding hi. Tua bang mi thakte kiphasak thei a, Dawimangpa mah bangin thukhenna a thuak mite hikha thei ding hi.</VERS>
			<VERS vnumber="7">Pawlpi mi ahi lo midangte in zong a zahtak mite hi ding hi. Tua hileh mindai kha lo dinga, Dawimangpa’ thangah awk kha lo zawdeuh ding hi.</VERS>
			<VERS vnumber="8">Pawlpi upa dingte zong a gamtat hoih, a lungsim citak, leenggahzu tam a ne lo, sum thu-ah a huaiham mi hi lo ding uh hi.</VERS>
			<VERS vnumber="9">Lungsim kisuanna a om lo, upna thu-ah a kip mite hi ding uh hi.</VERS>
			<VERS vnumber="10">A masa-in kize-et phot dinga, paubaanna a om kei leh sem thei pan ding uh hi.</VERS>
			<VERS vnumber="11">A zite uh zong a gamtat hoih mi hi-in, mi gensiat a hat lote hi ding uh a, lungsim citak, thu khempeuh ah a thuman mi hi ding uh hi.</VERS>
			<VERS vnumber="12">Upate pen zi khat bek a nei mi, a tate le a innkuansung hoihtakin a uk zote hi ding hi.</VERS>
			<VERS vnumber="13">Pawlpi upa hoihtakin a sem thei mite pen mite in zahtak uh a, Khrih Jesuh a upna thu uh kisuanna om hetloin hangtakin gen ngam uh hi.</VERS>
			<VERS vnumber="14">Nang kiangah hong pai-in nang tawh kimu baih ding cih lametna tawh hih lai a hong gelh ka hi hi.</VERS>
			<VERS vnumber="15">Ahi zongin ka hong zekai khak zenzen leh thuman thutak khuampi le bulpi, a nungta Pasian’ pawlpi ahi Pasian’ innkuan sungah bangci gamtat ding cih na theih nadingin hih ka hong laikhak in lam hong lak ding hi.</VERS>
			<VERS vnumber="16">I biakna pen a thuthuk a thulian taktak ahihna thu hih bangin i thei hi:Mihing lim pua-in amah hong kilang a,a man taktak ahihna thuKha Siangtho in kilangsak a,vantung mite in a mu uh hi.Mi khempeuh tungah ama thu kihilh a,mun khempeuh ah ama thu ki-umin,vantungah amah kilato hi.</VERS>
		</CHAPTER>
		<CHAPTER cnumber="4">
			<VERS vnumber="1">Nidang ciangin a upna panun mi pawlkhat pialin, zuauthu gente le dawi thu a kigente a zuih nading uh Kha Siangtho in teltakin a gen hi.</VERS>
			<VERS vnumber="2">Tua bang zuau thuhilhnate pen zuaugenin mi a khem, sik emsa tawh tat gawp bangin a lungsim un a hoih le a hoih lo a khen thei nawn lote’ kam panin hong ging khia ding hi.</VERS>
			<VERS vnumber="3">Tua bang mite in zi neih le pasal neih ding le an pawlkhat nek ding hoih lo hi, ci uh hi. Ahi zongin thu umin, thuman thutak a thei mite in lungdamna ko-in a nek dingin Pasian in tua ante a bawl ahi hi.</VERS>
			<VERS vnumber="4">Pasian’ bawlsa na khempeuh a hoih hi a, nial loin, lungdamna pulakin san ding ahi hi.</VERS>
			<VERS vnumber="5">Pasian’ thu le thungetna hang tawh tuate a hoih a suak ahi hi.</VERS>
			<VERS vnumber="6">Nang in na zuihsa upna thu le thuhilhna man na zuih kawmin hih ka hong thugente, i sanggamte kiangah na gen nakleh Khrih Jesuh’ nasem a hoih khat na hi ding hi.</VERS>
			<VERS vnumber="7">Pasian’ thu tawh a kituak lo, a haihuai tangthu phuahtawmte ngaihsutin na nei vet kei in. Pasian’ deihna tawh a kituakin na nuntak zawh nadingin na kisin in.</VERS>
			<VERS vnumber="8">Pumpi kisekin kisinna manpha hi. Ahi zongin kha thu-ah kisekin kisinna pen tuhun laitak le a hong tung ding hunah nuntakna hong pia thei ahih manin manpha zaw lai hi,</VERS>
			<VERS vnumber="9">ci-a kigen pen a man taktak thu hi a, umin sin dingin a kilawm thu ahi hi.</VERS>
			<VERS vnumber="10">A diakdiakin ei thu umte in mi khempeuh a Hon khia, a nungta Pasian muangin lamen ihih manin nakpitakin hanciamin na a sem ihi hi.</VERS>
			<VERS vnumber="11">Ka hong gensa thute na hilhsawn in.</VERS>
			<VERS vnumber="12">Khangno lai na hihna thu hangin mite’ simmawh dingin na om kei inla, kampauna, gamtatna, itna, upna le sianthona-ah thu um mite’ etteh dingin na om in.</VERS>
			<VERS vnumber="13">Kei ka hong pai matengin mipi mai-ah Lai Siangtho simna, a khiatna genna le hanthotnate-ah tavuan na la in.</VERS>
			<VERS vnumber="14">Kamsangte’ thugennate le upate in na tungah a khut uh nga-in thu hong ngetsakna ahi nangma hih theih siamnate na valkhongsak kei in.</VERS>
			<VERS vnumber="15">Mi khempeuh in na khantohna hong muh theih nadingin hih thute limtakin ngaihsun inla, hahkatin na sem in.</VERS>
			<VERS vnumber="16">Na gamtatna le na thuhilhnate-ah hoihtakin kidawmin om lecin nangmah a kipan na thugen a za mite adingin phattuamna om ding ahih manin na nasepna-ah hoihtakin om in.</VERS>
		</CHAPTER>
		<CHAPTER cnumber="5">
			<VERS vnumber="1">Nang sangin a u zaw mite taiibawl kei inla, na pa bangin ngaihsunin hanthawn in. Nang sangin a nau zawte na nau bangin bawl in.</VERS>
			<VERS vnumber="2">Nang sangin a u zaw numeite na nu bangin bawl inla, nang sangin a nau zaw numeite, lungsim siangtho tak tawh na nau numei bangin bawl in.</VERS>
			<VERS vnumber="3">Meigong taktak ahi numeite zahtakbawl in.</VERS>
			<VERS vnumber="4">Meigong numei khatpeuh in tate ahi a, tute ahi zongin a neih leh innkuan sungah biakna tawh kisai-in tavuan a neihna uh hilh inla, a nu a pa, a pu a pite a huh nadingun gen in. Hih bang gamtatna pen Pasian’ muhna-ah a hoih thu ahi hi.</VERS>
			<VERS vnumber="5">A kem a khoi ding a om lo meigong taktak ahi numeite in Pasian bek mah muan le suanin nei-in, a sun a zanin Pasian’ huh ding deihin thu ngen tawntung uh hi.</VERS>
			<VERS vnumber="6">Ahi zongin a pumpi uh deihna zui-in a gamta meigong numeite pen a pumpi uh a nuntak hangin kha thu-ah a sikhin ahi uh hi.</VERS>
			<VERS vnumber="7">Amaute paubaanna a om loh nadingin hih ka hong thupiaksate amaute tungah gensawn in.</VERS>
			<VERS vnumber="8">Mi khatpeuh in a beh a phung, a diakdiakin a innkuansung mite a vak nop kei leh a upna a nusia hita a, thu um lo mite sangin sia zaw lai hi.</VERS>
			<VERS vnumber="9">Meigong numei khat peuhpeuh a khan kum sawmguk a cingsate le pasal khatvei bek a nei ngeite bek, meigong sazian sungah koih in.</VERS>
			<VERS vnumber="10">Tua banah a gamtat hoihna a kitheite, a tate hoihtakin a khansuahsate, a inn-ah zin le leengla do a siam mite, kiniamkhiatin Pasian’ mite’ khe a silsakte, a lungkham mite a huhte le thu khempeuh ah a hoih gamtat mite hi lai ding uh hi.</VERS>
			<VERS vnumber="11">A khangno lai meigong numeite, sazian sungah hel kei in. A pumpi uh deihna zui-in pasal a neihkik nop uh ciangin Khrih taisan uh ahih manin,</VERS>
			<VERS vnumber="12">a thuciam masak uh palsat uh ahih manin a mawh a suak uh hi.</VERS>
			<VERS vnumber="13">Tua bek zong hi loin, bangmah sem loin inn khat pan inn khatah vak kawikawi-in a hun uh mawk beisak uh a, a vakmawk uh tawh maisak loin mi gensia kawikawi-in midangte va nawngkaisak uh a, a gen lohpi ding teng uh genin va nei uh hi.</VERS>
			<VERS vnumber="14">Tua ahih manin, i langte’ hong gensiat nading a om loh nadingin, a khangno lai meigong numeite in pasal nei-in, ta nei-in, amau innkuansung ukin a om ding uh ka deih zaw hi.</VERS>
			<VERS vnumber="15">Bang hang hiam cih leh meigong numei pawlkhat, Satan’ nung a zui dingin kipan khinta uh hi.</VERS>
			<VERS vnumber="16">Thu um innkuan sungah meigong numei a nei a om leh pawlpite in a kisam meigong taktakte a huh theih nadingin pawlpi tungah tavuan hong guan kei henla, amau’ meigong numeite na huh ta uh hen.</VERS>
			<VERS vnumber="17">Pawlpi sungah ukna le makaihna siamin, thuhilh le thugen hahkat tawh a thuah upate pen thaman a zah nih piak dingin kilawm hi.</VERS>
			<VERS vnumber="18">Bang hang hiam cih leh Lai Siangtho in, “Buh a cil bawngtal muk na tuam kei in,” a cih banah, “Nasempa in a thaman a ngah ding a kilawm ahi hi,” na ci hi.</VERS>
			<VERS vnumber="19">Upa khat peuhpeuh a mawhsak mi nih le thum a om kei buang leh thu-in na sim kei in.</VERS>
			<VERS vnumber="20">A khial takpi upa a om leh upa dangte a lau theih nadingin a lawmte mai-ah tua a khial pa taii-in thuhilh in.</VERS>
			<VERS vnumber="21">Hih kong gen thute na zatna-ah kuamah guptuam paihtuam nei hetloin hoihtakin hong mangin na zat nadingin Pasian, Khrih Jesuh le a siangtho vantung mite’ muhna-ah limtakin a hong gen ka hi hi.</VERS>
			<VERS vnumber="22">Topa’ na a sem dingin kipsakna-in khut nga-in thungetna pen kuama tungah zang mengmeng kei in. Midang a khialte tawh khialkhawm kha kei inla, siangtho takin na omtheih nadingin limtakin kikem in.</VERS>
			<VERS vnumber="23">Na gil sung natna le na nat mun zelzelna hangin tui bek zang nawn loin leenggahzu tawmtawm na zang in.</VERS>
			<VERS vnumber="24">Mi pawlkhatte’ khialhnate kimu pahpahin mawhsakna thuakpah uh a, pawlkhatte’ khialhna pen damdamin hong kinung theih hi.</VERS>
			<VERS vnumber="25">Tua mah bangin gamtat hoihnate zong kilangin, kimu-in, a kithei pah kei zongin ki-imcip suak thei lo hi.</VERS>
		</CHAPTER>
		<CHAPTER cnumber="6">
			<VERS vnumber="1">Kuamah in Pasian’ min le i thuhilhnate hong gensiatsak loh nadingin sila khempeuh in a tote uh zahtakbawl ta uh hen.</VERS>
			<VERS vnumber="2">Thu um mi to-in a nei silate in upna sungah sanggam khat hi hang, ci-in ngaihsutna tawh a tote uh zahtakbawl loin omkha kei uh hen. Amaute’ nasepna hangin hamphatna a ngah mite pen thu um mi le a it uh mite ahih manin a hoih zaw-in a sepsak ding uh a kilawm zaw ahi hi.Tu-a kong gen ding thute mi khempeuh tungah hilhin gen in.</VERS>
			<VERS vnumber="3">Topa Jesuh Khrih thu tawh a kituak lo, i biakna paizia tawh a kilehngatin thu tuamdang a hilh mite pen,</VERS>
			<VERS vnumber="4">a kiphasak mawkmawk hi uh a, bangmah a thei het lo ahi uh hi. Tua bang mite in thu kiseel thu kinial cihte ut belin nei uh a, hazatna, lungsim kituah lohna, kizahkona, a sia lamin ki-upmawhnate piangsak uh a,</VERS>
			<VERS vnumber="5">thuman thutak zui loin, a lungsim paizia uh a man nawn lo, biakna pen hauh theih nading lampi bekin a ngaihsun mite in a tawntungin kitot kiseelna a piangsak uh ahi hi.</VERS>
			<VERS vnumber="6">Pasian biakna hangin a neihsa teng tawh a lungkim mite pen biakna in mihau a suaksak takpi mah ahi hi.</VERS>
			<VERS vnumber="7">A taktakin ci lehang, leitungah mihingin i suah laitakin sumlepai tawh i suak kei a, i sih ciangin zong leitung panin bangmah i keng thei tuan kei hi.</VERS>
			<VERS vnumber="8">Tua ahih manin annek tuidawn, nikten puansilh i neih nakleh a pha zo ahi hi.</VERS>
			<VERS vnumber="9">Ahi zongin a hau nuam mite in ze-etna a tuamtuam thuak a, duhhopna, huaihamna a haivai thute-ah awkcipin, haksatna le siatna a tuahlawh uh hi.</VERS>
			<VERS vnumber="10">Sum deihluatna in siatna namkim piangsak hi. Mi pawlkhat in sum deihlua liang uh ahih manin a upna panun pial khia-in gimna lungkhamna tampi a thuaklawh uh hi.</VERS>
			<VERS vnumber="11">Ahi zongin Pasian’ mi ahi nangmah in tua thute khempeuh pelh inla, thuman thutak, Pasian’ deih bangin nuntakna, upna, itna, kipna le lungnemna na neih zawh nadingin hanciam in.</VERS>
			<VERS vnumber="12">Upna thu-ah hoihtakin nawksuak inla, mi tampi’ zakin na pulaksa, Pasian in nangmah a hong piak nuntak tawntungna lenkip in.</VERS>
			<VERS vnumber="13">Na khempeuh tungah nuntakna a pia Pasian le Pontias Pilat mai-ah hangtakin thu a gen ngam Khrih Jesuh’ mai-ah nang ka hong thupiakna in:</VERS>
			<VERS vnumber="14">I Topa Jesuh hong kilatkik Ni dongin paubaanna le mawhsakna om hetloin nang hong kipia thute na zui in.</VERS>
			<VERS vnumber="15">Kumpite’ Kumpi, topate’ Topa, thupha ngahin amah bek a lian pen ahi Pasian in hun a sak khatpeuh ciangin Jesuh hong kilangsakkik ding hi.</VERS>
			<VERS vnumber="16">Tua i Pasian bek mah a si thei lo hi a, khuavak pha mahmah sungah om ahih manin kuamah in a kiang neh thei lo hi. Kuamah in amah mu ngei lo a, zong mu thei lo hi. A tawntungin amah kipahtawi henla, vanglian tawntung tahen. Amen.</VERS>
			<VERS vnumber="17">Tuhun a a hau mite kisatheikha loin, a kip lo hauhnate muan le suanin neikha loin, eite in nuamtakin i zat theih dingin citna tawh a hong pia Pasian a muan a suan nadingun na hilh in.</VERS>
			<VERS vnumber="18">A hoih nate semin, gamtat pha-in, citna lungsim nei-in midangte a hopnop nadingun na hilh in.</VERS>
			<VERS vnumber="19">Tua hileh mai lamah amaute’ nuntak nading bulpi taktak ahi neihsate, amau adingin a khol mite ahi ding uh hi.</VERS>
			<VERS vnumber="20">Timoti aw, nang tungah a hong kipia thute hoihtakin na zui in. Mi pawlkhatte in, “Thu theihna,” ci-in a ngaihsutkhak uh, Pasian’ thu tawh a kituak lo, thu kihai selnate na pelh in.</VERS>
			<VERS vnumber="21">Mi pawlkhatte in tua bang pilna a nei-in kingaihsun uh a, upna thu bulpi khahsuahna-in a nei uh hi.Note khempeuh tungah Pasian’ dikna thupha hong tung tahen.</VERS>
		</CHAPTER>
</BIBLEBOOK>