<BIBLEBOOK bnumber="" bname="Maangmuhna" bsname="Maang">
		<CHAPTER cnumber="1">
			<VERS vnumber="1">Hih laibu pen a piang baih ding thute, Pasian’ nasemte tungah a lah dingin Pasian in Jesuh tungah a thu pia a, Jesuh in mang sungah a lah thute ahi hi. Khrih in ama vantungmi sawl a, a nasem pa Johan kiangah hih thute a kilangsak hi.</VERS>
			<VERS vnumber="2">Johan in zong a muhsa thu khempeuh na gen leuleu hi. Hih thute pen Johan in Pasian kiang panin hong pai thute le Jesuh Khrih in ama tungah a lahkhiat thuman thutakte a genna thu ahi hi.</VERS>
			<VERS vnumber="3">Hih laibu a sim mite mi hampha hi a, hih thu kigente ngai-in, hih laibu sungah a kigelh thu a zuite zong mi hampha mah ahi uh hi. Bang hang hiam cih leh hih thu kigente a tun ding hun hong naita hi.</VERS>
			<VERS vnumber="4">Johan in Asia gam sungah a om pawlpi sagihte tungah a khak lai ahi hi.A beisa hun, tuhun le mailam hunah a om tawntung Pasian kiang pan le ama tokhom mai-ah a om Kha Siangtho sagihte tung pan le,</VERS>
			<VERS vnumber="5">thuman takin teci a pang, sihna panin a kithokiksak Tapa upa, leitung kumpite tungah ukna aana a nei Jesuh Khrih kiang panin note tungah hehpihna le nopsakna thupha hong tung tahen.Tua Jesuh Khrih in eite hong it a, ama sihna tawh i mawhna panin eite hong suaktasak a,</VERS>
			<VERS vnumber="6">ama Pa Pasian’ na a sem dingin siampi le kumpi za-ah a hong koih hi. Tua Jesuh in minthanna le vangliatna nei tawntung tahen. Amen.</VERS>
			<VERS vnumber="7">En un, amah hong paita dinga, meiipi tawh hong tonkhawm ding hi. Teipi tawh amah a sunte a kipan mi khempeuh in a mu ding uh hi. Amah a hong pai ciangin leitung mi khempeuh lau-in a kap ding uh hi. Hih ka gen bangin hong piang takpi ding hi. Amen.</VERS>
			<VERS vnumber="8">A beisa hun, tuhun le mailam hunah zong a om tawntung ding a Vanglian Topa Pasian in, “Kei pen na khempeuh a Kipatna le a Tawpna ka hi hi,” a ci hi.</VERS>
			<VERS vnumber="9">Note’ sanggam keimah Johan in Jesuh tawh kipawlna hangin note mah bangin bawlsiatna thuakin, Pasian’ Ukna sungah omin, lungduai takin a thuak mipa ka hi hi. Pasian’ thu le Jesuh’ hong gen thumante ka genna hangin Patmos a kici tuikulh-ah kei hong kikoih hi.</VERS>
			<VERS vnumber="10">Topa’ ni-in Kha Siangtho tawh kidimin ka om laitakin peengkul bangin a gingpha mahmah khat ka nung lamah ka za a,</VERS>
			<VERS vnumber="11">“Na muhte khempeuh laibu sungah gelh inla, Efesa pawlpi, Smyrna pawlpi, Pergamum pawlpi, Thiatira pawlpi, Sardis pawlpi, Filadelfia pawlpi, Laodisia pawlpi, hih pawlpi sagihte kiangah khak in,” hong ci hi.</VERS>
			<VERS vnumber="12">Kua in kei hong hopih ahi hiam, ci-in a en dingin ka kihei leh kham kibawl meivakna sagih ka mu hi.</VERS>
			<VERS vnumber="13">Tua meivakte lakah, puantualpi khat silhin a awm-ah kham kibawl awmgak a gak, mi tawh a kibang khat ka mu hi.</VERS>
			<VERS vnumber="14">A samte tuumul bangin kangin, khuavak bangin pak a, a mittangte meikuang a bang hi.</VERS>
			<VERS vnumber="15">A khete, pumbukah a kihalsan sumngo bang a, a awging ahihleh tuipi ging a bang hi.</VERS>
			<VERS vnumber="16">A taklam khutah aksi sagih tawi-in, a kam sung panin langnih a hiam namsau khat hong pusuak a, a maitang sun nitaang a bang hi.</VERS>
			<VERS vnumber="17">Amah ka muh ciangin misi bangin ama khe phungah ka puk hi. Ahi zongin amah in ka tungah a taklam khut hong nga a, “Lau kei in; kei pen a kipatna le a tawpna ka hi a,</VERS>
			<VERS vnumber="18">a nungta mipa zong ka hi hi. Kei ka si ngei hi. Ahi zongin tu-in hong en in, a nungta tawntung ka hi hi. Sihna le misite omna gam keima khutnuai ahi uh hi.</VERS>
			<VERS vnumber="19">Tua ahih ciangin tu-a na muh, tu laitakin a om thute le tu nung ciangin a hong piang ding thute, lai sungah gelh in.</VERS>
			<VERS vnumber="20">Tu-in ka taklam khut sungah na muh aksi sagihte le kham kibawl meivakna sagihte a khiatna in: Aksi sagihte pen pawlpi sagihte’ vantung mite a cihna hi a, meivakna sagihte pen pawlpi sagihte a cihna ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">“Efesa khua-a pawlpi vantungmi kiangah lai gelh inla, a taklam khutah aksi sagih tawi-in, kham kibawl meivakna lakah a pai kawikawi Jesuh’ thugenna hih bang ahi hi:</VERS>
			<VERS vnumber="2">“Note’ nasepna, na gimna uh le lungduai takin na thuakna uh le migilote koihmawk loin, sawltak hi lo napi-in sawltak hi ung, a ci mite dongtelin sawltak ahih lohna uh na muhkhiatnate uh ka thei hi.</VERS>
			<VERS vnumber="3">Note in lungduai takin thuakin, keima min hangin thuak zo-in, lungkia hetloin na omna uh ka thei hi.</VERS>
			<VERS vnumber="4">Ahi zongin note ka hong mawhsakna khat om a, tua in: A masa lai-a kei na hong it bangun tu-in na hong it nawn kei uh hi.</VERS>
			<VERS vnumber="5">Tua ahih manin na lampialna uh phawkin, na mawhna uh panin kihei unla, na gamtat ngeisa bangun gamtakik un. Na mawhna panun kihei-in na kisikkik kei uhleh note kiangah hong pai-in na meivakna uh ka hong lakkhiatsak ding hi.</VERS>
			<VERS vnumber="6">Ahi zongin note ka hong pahtakna khat om a, tua in: Keima muhdah mah bangin Nikolas pawlte na mudah uh hi.</VERS>
			<VERS vnumber="7">Tua ahih manin zak nading bil a neite in Kha Siangtho in pawlpite kiangah a gen thute na za un. A gualzo mite tungah, Pasian’ Huan sunga om nuntakna singgahte a nek theih nadingun thu ka pia ding hi.</VERS>
			<VERS vnumber="8">“Smyrna khua pawlpi vantungmi kiangah lai gelh inla, a kipatna le a tawpna, si ngei napi-in a hingkik pa’ thugen in:</VERS>
			<VERS vnumber="9">Na lungkhamnate uh le na zawnnate uh ka thei hi. A taktakin note a hau na hi uh hi. Jew mi hi lo napi-in Jew mi ka hi uh hi, ci-in note a hong gensiatnate uh ka thei hi. Tua bang mite pen Satan’ pawlte ahi uh hi.</VERS>
			<VERS vnumber="10">Na thuak ding uh haksatnate kihta kei un. Dawimangpa in note pawlkhat thong sungah hong khia-in hong ze-et ding hi. Gimna na thuak hun ding uh ni sawm sung bek hi ding hi. Na sih dongun kei tungah hong citak un. Tua hileh nuntakna lukhu kong pia ding hi.</VERS>
			<VERS vnumber="11">Tua ahih manin zak nading bil a neite in Kha Siangtho in pawlpite kiangah a gen thute na za un. A gualzo mite, nihvei sihna in gimsakkha nawn lo ding hi.</VERS>
			<VERS vnumber="12">“Pergamum khua pawlpi vantungmi kiangah lai gelh inla, a langnihin a hiam mahmah namsau a nei pa’ thugen in:</VERS>
			<VERS vnumber="13">Satan in a kumpi tokhom a phuhna munah a om na hih lamtak uh ka thei hi. Keima thu citakin teci a pang cinten Antipas, Satan’ omna munah a kithah hun laitak nangawnin kei na hong upna uh na khahsuah kei uh hi.</VERS>
			<VERS vnumber="14">Ahi zongin note ka hong mawhsak nading thu tawmkhat a om hi. Milim biakna ante nesakin, nulepa paktatna piangsak a, Israel mite mawhna a gamtasak Balak tungah thu a hilh Balaam’ thuhilhnate a um mi pawlkhat note lakah a om hi.</VERS>
			<VERS vnumber="15">Tua mah bangin Nikolas pawlte’ thuhilhna a um mi pawlkhat zong note lak mahah a om hi.</VERS>
			<VERS vnumber="16">Tua ahih manin na mawhna panun kisikkik un. Na kisik kei uhleh note kiangah kei hong pai baihin, ka kam panin a pusuak namsau tawh amaute ka do ding hi.</VERS>
			<VERS vnumber="17">Tua ahih manin zak nading bil a neite in Kha Siangtho in pawlpite kiangah a gen thute na za un. A gualzo mi tungah a kiselcip manna an pawlkhat le min thak a kigelhna suangkang khat ka pia ding hi. Tua suangkang pen a ngahte sim loh kuamah dang in thei lo ding hi.</VERS>
			<VERS vnumber="18">“Thiatira khua pawlpi vantungmi kiangah lai gelh inla, meikuang tawh a kibang mittang nei-in sumngo kihalsan tawh a kibang khe a nei Pasian’ Tapa’ thugen in:</VERS>
			<VERS vnumber="19">Note’ gamtatna, itna na neihna, upna na neihna, na nasepna, lungduai takin na thuakna uh le a kipatcil lai sangin a nunung lamah na hoih zawknate uh ka thei hi.</VERS>
			<VERS vnumber="20">Ahi zongin note ka hong mawhsak nading thu khat om hi. Kamsang numei ka hi, ci-in thu a gen Jezebel na nial kei uh hi. Ama thuhilhna hangin ka nasemte in numei-pasal paktatna gamta-in milim biakna ante a ne uh hi.</VERS>
			<VERS vnumber="21">Tua numei a kisikkik nading hun ka piak hangin a paktatna panin kihei nuam lo hi.</VERS>
			<VERS vnumber="22">Tua ahih manin tu-in tua numei tawh a paktatna uh panin a kisikkik kei uhleh tua numei le amah tawh a paktat mi khempeuh, lupna ngaksakin nakpitakin gimna ka thuaksak ding hi.</VERS>
			<VERS vnumber="23">Tua numei’ thu a zui mi khempeuh ka that ding hi. Tua hileh, mihingte’ ngaihsutna le lungsim a kantel pa ka hihna thu pawlpi khempeuh in thei ding uh hi. Note’ gamtatna ciat tawh kizui-in ka hong thukkik ding hi.</VERS>
			<VERS vnumber="24">Ahi zongin Thiatira khua-a om note pawlkhat in tua numei’ thuhilhna hoih lote na zui kei uh a, mite in, ‘Satan’ thu thukpite hi,’ a cih thute na sukha kei uh hi. Note tungah vangik bangmah ka hong suan kei ding hi.</VERS>
			<VERS vnumber="25">Ka hong pai matengin na neihsa teng uh na lenkip ta un.</VERS>
			<VERS vnumber="26-27">A gualzo, a tawp dongin keima deihna bangin a gamta zo mite tungah, keimah in ka Pa tung panin ka ngah vangliatnate mah ka pia ding hi. Minam dangte tungah ukna a neih nading uh aana ka pia dinga, leibeel satkhap bangin sik ciangkhut tawh minam dangte sat gawp ding uh hi.</VERS>
			<VERS vnumber="28">Amaute tungah zingsol zong ka pia ding hi.</VERS>
			<VERS vnumber="29">Tua ahih manin zak nading bil a neite in Kha Siangtho in pawlpite kiangah a gen thute na za un.</VERS>
		</CHAPTER>
		<CHAPTER cnumber="3">
			<VERS vnumber="1">“Sardis khua pawlpi vantungmi kiangah lai gelh inla, Pasian Kha Siangtho sagih le aksi sagih a nei pa’ thugen in: Note’ gamtatnate ka thei a, note a si hinapi-in a hing min na pua uh hi.</VERS>
			<VERS vnumber="2">Tua ahih manin khua phawk unla, na neihlai sunte uh a bei mang ma-in thasanphakik un. Bang hang hiam cih leh na nasepnate uh Pasian’ muhna-ah a cingtaak nai het lo ahihna thu ka thei hi.</VERS>
			<VERS vnumber="3">Tua ahih manin note a hong kihilh na zaksa uh thute phawkkik unla, tua thute zui-in na mawhna panun kisikkik un. Khua na phawk kei uhleh note kiangah guta bangin ka hong pai dinga, ka hong tunlam nangawn na thei kei ding uh hi.</VERS>
			<VERS vnumber="4">Ahi zongin Sardis khua sunga om note lakah a puan a ninsak nai lo tawmkhat na om uh hi. Tua bang mite kilawm uh ahih manin kei tawh puanpak silhin ka tonkhawm ding uh hi.</VERS>
			<VERS vnumber="5">A gualzo mite in tua bangin puanpak silh ding uh a, a nungta mite a kikhumna laibu sung panin amaute’ min ka phiat kei ding hi. Ka Pa le ama vantung mite kiangah zong keima mite ahihna uh ka pulak ding hi.</VERS>
			<VERS vnumber="6">Tua ahih manin zak nading bil a neite in Kha Siangtho in pawlpite kiangah a gen thute na za un.</VERS>
			<VERS vnumber="7">“Filadelfia khua pawlpi vantungmi kiangah lai gelh inla, David’ tawhtang kemin, ama honsa kong kuamah in a khak zawh loh, ama khaksa kong kuamah in a hon zawh loh, a thuman a siangthopa’ thugen in:</VERS>
			<VERS vnumber="8">Note’ nasepnate ka thei hi. Na tha uh a hat loh hangin ka thu zui-in kei tungah na hong cihtakna uh ka thei hi. Tua ahih manin kuamah in a khak zawh loh ding kong, note’ mai-ah honsa-in ka koih hi.</VERS>
			<VERS vnumber="9">Jew mi hi lo napi-in Jew mi hi ung, ci-in zuau a gen Satan’ pawlte, note’ mai-ah hong paisakin na khephung uhah ka boksak dinga, note ka hong itna thu amaute ka theisak ding hi.</VERS>
			<VERS vnumber="10">Note in lungduai takin na thuak nading uh ka hong thupiakna zui na hih manun leitunga a om mi khempeuh ze-et nadingin leitung bupah a hong tung ding lungkhamna panin kei zong note ka hong suaktasak ding hi.</VERS>
			<VERS vnumber="11">Keimah ka hong pai baih ding hi. Kuamah in, na ngah ding uh gualzawhna lukhu hong tuhkhak loh nadingun na neihsate uh hoihtakin na lenkip un.</VERS>
			<VERS vnumber="12">A gualzote pen ka Pasian’ sutpi-in ka bawl dinga, amaute pai khia ngei nawn lo ding uh hi. Amaute tungah ka Pasian’ min le ka Pasian kiang vantung panin a hong paisuk ding Jerusalem khua thak min ka gelh dinga, amaute tungah keima min thak zong ka gelh ding hi.</VERS>
			<VERS vnumber="13">Tua ahih manin zak nading bil a neite in Kha Siangtho in pawlpite kiangah a gen thute na za un.</VERS>
			<VERS vnumber="14">“Laodisia khua pawlpi vantungmi kiangah lai gelh inla, thuman le citakin teci a pang, Pasian’ piansakte khempeuh a kipatna ahi Amen’ thugen in:</VERS>
			<VERS vnumber="15">Note’ gamtatnate ka thei a, vot lah vot vet lo, sa lah sa vet loin na omna uh zong ka thei hi. A vot na hih kei uhleh a sa hi vet le-uhcin ka ut hi.</VERS>
			<VERS vnumber="16">Ahi zongin note pen vot lah vot vet lo, sa lah sa vet loin a laklawhin om na hih manun ka kam sung panin ka hong sia khia ding hi.</VERS>
			<VERS vnumber="17">Note a zawng, a mittaw, puansilh ding a nei lo, a hehpihhuai, a lungkhamhuai na hih lamtak uh thei loin, kote hau-in ka cithei uh a, bangmah kisapna ka nei kei uh hi, na ci uh hi.</VERS>
			<VERS vnumber="18">Tua ahih manin na hauh theih nadingun kei kiang panin kham citak hong lei-in a zumhuaipi-in guaktang a na omna uh na kisel nadingun puanpak hong lei unla, khua na muh theih nadingun mit zatui hong lei un.</VERS>
			<VERS vnumber="19">Ka it mite thuhilhin ka taii hi. Tua ahih manin lungsim tak tawh na mawhna panun kisikkik un.</VERS>
			<VERS vnumber="20">Kongkhakah dingin kong ka hong kiu hi. Ka aw za-in kong hong honte kiangah lutin an ka nekhawm ding uh hi.</VERS>
			<VERS vnumber="21">Keimah zong gualzo-in ka Pa’ tokhomah ka tutkhawm uh mah bangin a gualzote khempeuh zong kei tawh ka tokhom tungah hong tutkhawm theih nadingun thu ka pia ding hi.</VERS>
			<VERS vnumber="22">Tua ahih manin zak nading bil a neite in Kha Siangtho in pawlpite kiangah a gen thute na za un, ci-in gen in,” a hong ci hi.</VERS>
		</CHAPTER>
		<CHAPTER cnumber="4">
			<VERS vnumber="1">Hih thuteng khit ciangin ka khuadak leh vantungah kong a kihongsa-in a om ka mu hi. Peengkul awging tawh a kibang, kei kiangah thu a hong gensa awging mah in, “Hih lai-ah hong paito in. Tunung ciangin thupiang dingte kong lak ding hi,” hong ci hi.</VERS>
			<VERS vnumber="2">Thakhat thu-in Kha Siangtho tawh ka kidim a, tua vantung a tokhom tungah mi khat a tu ka mu hi.</VERS>
			<VERS vnumber="3">Tua tokhom tungah a tupa pen Jasper le Karnelian suangmanpha bangin taang ziazua a, a tokhom kimkot pen Emerald suangmanpha bangin suum pempam hi.</VERS>
			<VERS vnumber="4">Tua tokhom kimkotah tokhom sawmnih le li om a, tuate tungah puanpak silhin kham lukhu a khu upa sawmnih le lite tu uh hi.</VERS>
			<VERS vnumber="5">Tua tokhom panin khuaphialep hong taang khia-in, awging le vanging hong kipankhia a, a tokhom mai-ah Pasian’ kha ahi meivak sagih a kivak hi.</VERS>
			<VERS vnumber="6">A tokhom mailam tengah Kristal suangmanpha bangin a siang kilkel, limlang peekpi kiphah tuipi bangin a dum dide hi.Tua tokhom kiim a pang ciatah a nung le a mai-ah mit a dimin a nei ganhing li a om hi.</VERS>
			<VERS vnumber="7">A ganhing a khatna pen humpinelkai tawh kibang a, a nihna bawngtal tawh kibang a, a thumna in mihing maitang nei a, a lina pen muvanlai a leeng lai tawh kibang hi.</VERS>
			<VERS vnumber="8">Tua ganhing lite in kha guk ciat nei-in, tua a khate’ sunglam le a pualamah mittang a dimtakin om a, a sun a zan tawlnga loin la sa uh a,“A beisa, tuhun,le a tawntungin a omVanglian Topa Pasian,siangtho hi, siangtho hi,siangtho hi,”a ci uh hi.</VERS>
			<VERS vnumber="9">Tua ganhingte in a nungta tawntung, tokhom tungah a tupa tungah a lungdamna uh ko-in pahtawi-in a phat simun</VERS>
			<VERS vnumber="10">nungta tawntungin tokhom tungah a tupa mai-ah tua upa sawmnih le lite zong bokin amah bia uh a, tua tokhom mai-ah a lukhute uh lawnin la sa uh a,</VERS>
			<VERS vnumber="11">“Kote’ Topa Pasian aw,nangmah in na khempeuh piangsakin,nangma deihna banginna khempeuh omin,na khempeuhkipiangsak ahih manin,minthanna, pahtawina,le vangliatnana ngah tawntung dingina kilawm hi,”a ci uh hi.</VERS>
		</CHAPTER>
		<CHAPTER cnumber="5">
			<VERS vnumber="1">Tua ciangin, tokhom tungah a tupa in a taklam khutah a tawi laizial tawn khat ka mu hi. Tua a laidal tung a langnih tuakah lai kigelhin a kizialcip khit ciangin a kiphel theih loh nadingin mun sagih-ah kiciamteh hi.</VERS>
			<VERS vnumber="2">Tua ciangin a thahat vantungmi khat ka mu a, amah in nakpitakin, “Hih laizial a ciamtehnate la khia-in a laizial a phel dingin a kilawm kua om ahi hiam?” hong ci hi.</VERS>
			<VERS vnumber="3">Ahi zongin tua laizial a phel ding mi, vantung, leitung, leinuai-ah kuamah kimu lo hi.</VERS>
			<VERS vnumber="4">Tua laizial phelin a sung a en dingin a kilawm kuamah kimu lo ahih manin nakpitakin ka kap hi.</VERS>
			<VERS vnumber="5">Tua laitakin upate khat in kei kiangah, “Kap kei in. Judah minam sung panin Humpinelkai, David suan sung panin a lianpa gualzo khinta a, tua laizial ciaptehna sagihte la khia-in a laizial phel thei ding hi,” a hong ci hi.</VERS>
			<VERS vnumber="6">Tua upate’ huamsung, ganhing lite le kumpi tokhom kikalah Tuuno a ding ka mu hi. Tua Tuuno pen a kigo lumsa tawh kibang a, leitung khempeuh ah a kisawlkhia, Pasian’ khate’ lim ahi ki sagih le mittang sagih a nei hi.</VERS>
			<VERS vnumber="7">Tua Tuuno va pai a, tokhom tungah a tupa in a taklamah a tawi laizial a va la hi.</VERS>
			<VERS vnumber="8">Tua laizial a lak khit ciangin ganhing lite le upa sawmnih le lite, Topa’ mai-ah a kun uh hi. Amaute in harp lasakna khat ciat le Pasian’ mi siangthote in thungetna-in a zat uh paknamtui a dimin a om paknamtui beel khat ciat a tawi uh hi.</VERS>
			<VERS vnumber="9">Amaute in la thak khat sa uh a,“Nang Tuuno,tua laizial a la khia ding lea ciamtehnate a la khia dinginna kilawm hi.Nang hong kigo khin ahih maninmi namkim le pau namkima pau mite sung panin na sisan tawhPasian adingin mite na lei khin a,</VERS>
			<VERS vnumber="10">Pasian’ na a sem dinginsiampi za le kumpi za na pia a,amaute in leitung ukina om ding uh hi,”a ci uh hi.</VERS>
			<VERS vnumber="11">Tua ciangin ka khuadak leh tokhom le ganhing lite le upate’ kimkotah atul-amakin a ding miaimuai vantung mite’ awging ka za hi.</VERS>
			<VERS vnumber="12">Amaute in nakpitakin la sa uh a,“A kigo Tuuno in vangliatna le hauhna,pilna le thahatna, pahtawina,minthanna le phatna,a ngah dingin kilawm hi,”a ci uh hi.</VERS>
			<VERS vnumber="13">Tua ciangin vantung, leitung, leinuai, tuipi sung le mun khempeuh ah a om nuntakna a nei khempeuh in la a sakna uh ka za a, amaute in,“Tokhom tungah a tupa le Tuuno inphatna, pahtawina,minthanna le vangliatna,ngah tawntung tahen,”a ci uh hi.</VERS>
			<VERS vnumber="14">Tua ciangin ganhing lite in zong, “Amen,” na ci uh a, upate in zong khukdinin Pasian a bia uh hi.</VERS>
		</CHAPTER>
		<CHAPTER cnumber="6">
			<VERS vnumber="1">Tua ciangin Tuuno in tua ciaptehna sagih sung panin khat a hon khiat ka mu hi. Tua laitakin ganhing lite sung panin khat in vanging bangin nakpitakin, “Hong pai in,” a cihna ka za hi.</VERS>
			<VERS vnumber="2">Ka khuadak leh sakol kang khat hong pai a, a tungah a tuang pa in thal khat a tawi hi. Ama tungah lukhu khat kipia a, a gualzo pa hihna tawh a gualzo dingin a kuan khia hi.</VERS>
			<VERS vnumber="3">Ciamtehna a nihna a hon ciangin ganhing a nihna in, “Hong pai in,” a cihna ka za hi.</VERS>
			<VERS vnumber="4">Sakol a ausan khat hong pai a, mite khatlekhat a kithah theih nadingun a sakol tung tuang pa in leitungah galkidona a piansak theih nading vangliatna kipia a, ama tungah namsau lian mahmah khat zong kipia lai hi.</VERS>
			<VERS vnumber="5">Ciamtehna a thumna a hon ciangin ganhing a thumna in, “Hong pai in,” a cihna ka za hi. Sakol vom khat hong pai ka mu a, a tungah a tuang pa in a khutah tawitehna a tawi hi.</VERS>
			<VERS vnumber="6">Tua ganhing lite lak panin awging bang khat ka za a, “Mangbuh lawhta khat in ni khat tha man a, mangbuhham lawhta thum in ni khat tha mah man hi. Ahi zongin oliv huan le leenggui huan susia kei in,” a ci hi.</VERS>
			<VERS vnumber="7">Ciamtehna a lina a hon ciangin ganhing a lina in, “Hong pai in,” a cihna ka za hi.</VERS>
			<VERS vnumber="8">Ka khuadak leh sakol puang khat ka mu a, a tungah a tuang pa’ min pen Sihna hi a, a nungah Hell in a zui hi. Amaute in namsau, kialpi, pulnatna le gamsate tawh leitung mi sehlisuah sehkhat a thah theih nadingun thu a kipia hi.</VERS>
			<VERS vnumber="9">Ciamtehna ngana a hon ciangin Pasian’ thu a genna hang le Pasian’ thu citakin teci a panna uh hangin a kithat mite’ kha, biakna tau nuai-ah a om ka mu hi.</VERS>
			<VERS vnumber="10">Amaute nakpitakin kiko uh a, “A thuman, a siangtho, a Vanglian Topa aw, leitungah a omlai, kote a hong that mite tungah cik ciangin thu khenin, kote hong thahna hangin cik ciangin phu la ding na hi hiam?” a ci uh hi.</VERS>
			<VERS vnumber="11">Tua ciangin amaute tungah puantualpi a kang khat ciat kipia a, amaute a kithah mah bangin a kithat lai ding a naseppihte uh le a sanggamte uh a kim matengin tawlkhat sung a tawlngak lai nading uh kigen hi.</VERS>
			<VERS vnumber="12">Ciamtehna gukna a hon ciangin ka khuadak le nakpitakin zin hong liing a, ni pen puanvom bangin hong vomin, kha pen sisan bangin a hong san hi.</VERS>
			<VERS vnumber="13">Aksite ahihleh huihpi in theipuam a mutkhiat bangin van panin kia zaizai uh hi.</VERS>
			<VERS vnumber="14">Laidal a kizial bangin vanpi kizialin mai mang a, mual le tuikulhte khempeuh a omna uh panin maimangta hi.</VERS>
			<VERS vnumber="15">Tua ciangin leitung kumpite le miliante, galkapmaangte, mihaute le mi vangliante, silate le sila ahi lote a kipanin a kuamah peuh, mual tunga leihawmte sungah bu uh a,</VERS>
			<VERS vnumber="16">mualte le suangtum lianpite kiangah, “Kote tungah hong kiasuk unla, tokhom tungah a tupa’ maitang le Tuuno’ hehna panin kote hong liah un.</VERS>
			<VERS vnumber="17">Amaute’ hehna hangin gimna hun hong tungta ahih manin kua in thuakzo ding ahi hiam?” a ci uh hi.</VERS>
		</CHAPTER>
		<CHAPTER cnumber="7">
			<VERS vnumber="1">Tua khit ciangin leitung kiu li-ah vantungmi li, kiu khatah khat ciat dingin leitung, tuipi tung le singkung khat peuhpeuh a mutkhak loh nadingin leitung huih lite lencipin a om uh ka mu hi.</VERS>
			<VERS vnumber="2">Tua ciangin a nungta Pasian’ ciaptehna a tawi vantungmi khat, nisuahna lam panin hong paito ka mu hi. Leitung le tuipi suksiat theih nading vangliatna a kipia vantungmi lite kiangah amah in nakpitakin gen a,</VERS>
			<VERS vnumber="3">“I Pasian’ nasemte, a taltang uhah ciaptehna i bawl khit matengin leitung, tuipi le singkungte susia nai kei in,” a ci hi.</VERS>
			<VERS vnumber="4">Israel mite sung panin a nam namin Pasian’ ciaptehna tawh a taltang uhah a kiciamteh mi a vekpi-in </VERS>
			<VERS vnumber="144">,</VERS>
			<VERS vnumber="144"> pha hi, ci-in hong kigen hi.</VERS>
			<VERS vnumber="5-8">Tuate pen Israel minam sawm le nih sungah nam khatah then khat tulnih ciat hi a, tua minamte pen Judah minam, Reuben minam, Gad minam, Asher minam, Naftali minam, Manasseh minam, Simeon minam, Levi minam, Issakhar minam, Zebulun minam, Josef minam le Benjamin minam ahi uh hi.</VERS>
			<VERS vnumber="9">Tua khit ciangin ka khuadak leh mi namkim, pau namkim panin kuama sim zawh loh dingin a tam mahmah mihonpite, tokhom mai le Tuuno mai-ah ding uh a, puanpak silhin a khut uhah nisuh hiang a tawi uh ka mu hi.</VERS>
			<VERS vnumber="10">Amaute nakpitakin awngin, “Tokhom tungah a tu i Pasian le Tuuno pen eite a hong hon khia ahi uh hi,” a ci uh hi.</VERS>
			<VERS vnumber="11">Tokhom, upate le ganhing lite kimkotah vantungmi khempeuh dingin tokhom mai ngatin kunin Pasian bia uh a,</VERS>
			<VERS vnumber="12">“Amen! Eite’ Pasian in phatna, minthanna, pilna, lungdamkohna, pahtawina, vangliatna le hatna a tawntungin nei tahen! Amen,” a ci uh hi.</VERS>
			<VERS vnumber="13">Tua laitakin upate khat in keima kiangah, “Hih puanpak a silh mite kuate hi a, koi lai panin hong pai ahi uh hiam?” ci-in hong dot ciangin,</VERS>
			<VERS vnumber="14">“Ka thei kei hi, topa aw. Nangmah in na thei zaw ding hi,” ka ci hi. Tua ciangin amah in keima kiangah, “Hih mite pen bawlsiatna lianpi thuakin a hong suakta mite ahi uh hi. Amaute in a puan uh sawpsiangin Tuuno sisan tawh a paaksak uh ahi hi.</VERS>
			<VERS vnumber="15">Tua ahih maninPasian’ tokhom mai-ah amaute ding uh a,sun le zanin a biakinn sungahama na sem uh hi.Tokhom tungah a tupa inamaute ompihin a hu ding hi.</VERS>
			<VERS vnumber="16">Amaute gilkial cih om nawn lo dinga,a dang uh zong taak nawn lo ding hi.Nisa zong thuakkha nawn lo ding uh a,a sa in zong kaangkha nawn lo ding hi.</VERS>
			<VERS vnumber="17">Bang hang hiam cih lehTokhom laizangah a om Tuuno,amaute a kem pa hi dinga,nuntakna tui omna-ahamaute paipih dinga,Pasian in a khitui khempeuh uhnulsak ding hi,”hong ci hi.</VERS>
		</CHAPTER>
		<CHAPTER cnumber="8">
			<VERS vnumber="1">Tuuno in ciaptehna sagihna a hon ciangin vantungah nai lang sung bang kidai dide hi.</VERS>
			<VERS vnumber="2">Tua ciangin Pasian mai-ah a ding vantungmi sagihte ka mu a, amaute tungah peengkul sagih a kipia hi.</VERS>
			<VERS vnumber="3">Tua ciangin kham kibawl paknamtui kuang a tawi vantungmi adang khat hong pai-in biakna tau mai-ah a ding hi. Pasian’ mite in thungetna-in a zat paknamtuite tawh hal beh ding le tokhom mai-ah a om kham kibawl biakna tau tungah piak dingin amaute tungah paknamtui tampi tak a kipia hi.</VERS>
			<VERS vnumber="4">Pasian’ mai-ah a ding vantung mipa’ khut sung panin paknamtui khu le Pasian’ mite’ thungetna van lam manawhin kizialto hi.</VERS>
			<VERS vnumber="5">Tua ciangin tua vantungmi in paknamtui kuang la a, biakna tau panin mei-am la-in a sungah a koih khit ciangin leitungah lawnsuk a, nakpitakin van gingin zin liing a, khua phia-in keek a kia hi.</VERS>
			<VERS vnumber="6">Tu-in peengkul sagih a tawi vantungmi sagihte a peengkul uh a tum dingin hong kithawi uh hi.</VERS>
			<VERS vnumber="7">A masa vantungmi in a peengkul hong tum a, gialpi le mei, sisan tawh kihelin leitungah a kiasuk hi. Leitung sehthumsuah sehkhat le lopa hing sehthumsuah sehkhat a kaangtum hi.</VERS>
			<VERS vnumber="8">A nihna vantungmi in a peengkul hong tum a, mual lianpi tawh a kibang, mei in kaangin a kuang zuazua khat, tuipi sungah kilawnsuk hi.</VERS>
			<VERS vnumber="9">Tuipi sehthumsuah sehkhat sisan suakin, tuipi sunga om ganhingte sehthumsuah sehkhat si a, teembaw sehthumsuah sehkhat a kisia hi.</VERS>
			<VERS vnumber="10">A thumna vantungmi in a peengkul hong tum a, vantung panin aksi lian khat meikuang bangin hong kiasukin gunte le tuinakte sehthumsuah sehkhat tungah a tu hi.</VERS>
			<VERS vnumber="11">Tua aksi a min Gamsai hi a, tui sehthumsuah sehkhat gamsai tui suak a, tua tui khasak ahih manin a dawn mi tampi tak a si uh hi.</VERS>
			<VERS vnumber="12">A lina vantungmi in a peengkul hong tum a, ni sehthumsuah sehkhat kisatkhia-in, kha zong sehthumsuah sehkhat mah kisat khia a, aksi zong sehthumsuah sehkhat mah kisat khia ahih manin a taanna uh sehthumsuah sehkhat ciat a bei hi. Sunin hun sehthumsuah sehkhat tang khua vak lo a, zanin zong hun sehthumsuah sehkhat tang mah kha le aksi taang lo hi.</VERS>
			<VERS vnumber="13">Tua ciangin ka khuadak leh vankim lai-ah muvanlai khat a leenkawmin nakpi-in ham a, “Vantung mi adang thumte in a hong tum lai ding peengkulte hangin leitungah a teeng mi tungah gimna, gimna, gimna lianpi hong tung ding hi,” a cihna ka za hi.</VERS>
		</CHAPTER>
		<CHAPTER cnumber="9">
			<VERS vnumber="1">Tua ciangin a ngana vantungmi in a peengkul hong tum a, vantung panin leitungah aksi khat a leengsuk ka mu hi. Tua aksi tungah kuahawm thukpi honna tawhtang a kipia hi.</VERS>
			<VERS vnumber="2">Amah in tua kuahawm thukpi a hon ciangin meiphualpi panin meikhu bangin meikhu tampi hong pusuak a, tua meikhu hangin ni mialin khim a zing hi.</VERS>
			<VERS vnumber="3">Tua meikhu sung panin kauphete hong pusuakin leitungah pai uh a, momaite’ neih bangin a gupha mahmah amaute tungah a kipia hi.</VERS>
			<VERS vnumber="4">Amaute in lopate, singkungte a kipan a hing khat peuhpeuh bangmah cih loin, a taltang uhah Pasian’ ciaptehna a om lo mite bek a gimsak nadingun thu a kipia hi.</VERS>
			<VERS vnumber="5">Amaute in tua bang mite that loin kha nga sung a bawlsiat nading uh thu kipia a, amaute’ bawlsiatna pen momai in mi a deh ciangin a na tawh kibangin a na velval ahi hi.</VERS>
			<VERS vnumber="6">Tua hun ciangin mite in a sih theih nading uh a zonzon uh hangin sih theih nading lampi mu lo ding uh a, si nuam mahmah napi-un si thei het lo ding uh hi.</VERS>
			<VERS vnumber="7">Tua kauphete’ pianzia pen galsim dingin a kithawi sakolte tawh kibang uh hi. A lu tung uhah kham lukhu tawh a kibang khu uh a, a maitang uh mihing maitang tawh a kibang hi.</VERS>
			<VERS vnumber="8">A sam uh numei sam tawh kibang a, a ha uh humpinelkai ha tawh a kibang hi.</VERS>
			<VERS vnumber="9">A awm uh, sik-awmdal tawh a kibang pian in tuam a, a khazap uh a gingte pen galkido laitakin sakol in a kaih leeng tampite’ gin tawh a kibang hi.</VERS>
			<VERS vnumber="10">Momai bangin mei nei-in mi deh thei uh a, tua a mei uh tawh mihingte kha nga sung gimsak theih nading gu a nei uh hi.</VERS>
			<VERS vnumber="11">Amaute in tua kuahawm thukpi a uk vantungmi pen kumpi-in nei uh a, tua vantungmi a min pen Hebru pau-in Abaddon hi a, Grik pau-in Apollion hi a, “A Susia pa,” a cihnopna ahi hi.</VERS>
			<VERS vnumber="12">Tu-in gimna khatna a beina hita a, ahi zongin gimna nam nih hong tung lai ding a om hi.</VERS>
			<VERS vnumber="13">Tua ciangin a gukna vantungmi in a peengkul hong tum a, Pasian’ mai-ah a om kham kibawl biakna tau kiu lite panin awging khat ka za hi.</VERS>
			<VERS vnumber="14">Tua awging in peengkul a tawi vantungmi a gukna kiangah, “Eufratis Gun lianpi-ah a kihencip vantungmi lite khah khia in,” a ci hi.</VERS>
			<VERS vnumber="15">Tua ahih manin leitung mi khempeuh sehthumsuah sehkhat a thah ding uh a kum, a kha, a ni, a nai hun ngakin a kigingsa-in a om tua vantungmi lite a kikhahkhia hi.</VERS>
			<VERS vnumber="16">Mi a that ding sakol tung tuang galkap mak sawmnih pha hi, ci-in hong kigen hi.</VERS>
			<VERS vnumber="17">Ka mang sungah ka muh sakolte le a tungah a tuangte pen hih bang ahi hi: Sakol tung tuangte in mei bangin a san, sapfaia suangmanpha bangin a dum, kat bangin a eng, awmdal a bulh uh hi. A sakol lutangte pen humpinelkai lutang tawh kibang a, a kam uh panin meikuang, meikhu le kat a pusuak hi.</VERS>
			<VERS vnumber="18">Hih sakolte’ kam panin a hong pusuak meikuang, meikhu le kat, hih gimna nam thumte in leitung mi sehthumsuah sehkhat a sisak hi.</VERS>
			<VERS vnumber="19">Hih sakolte in a kam le a mei uhah gu nei uh a, a meite un gul tawh kibangin lutang nei ahih manin a meite uh tawh mi a liamsak uh hi.</VERS>
			<VERS vnumber="20">Hih gimna tawh a si lo midangte pen amau’ gamtatnasa panin kikhelkik nuam lo uh hi. Dawi a biaknate uh, khua a mu thei lo, khua a za thei lo, lam a pai thei lo ngun, kham, sumngo, suang le sing a kibawl milim a biakte uh khawl tuan lo uh hi.</VERS>
			<VERS vnumber="21">A mi thahna, a aisanna, a paktatna le a guktaknate uh zong khawl tuan lo uh hi.</VERS>
		</CHAPTER>
		<CHAPTER cnumber="10">
			<VERS vnumber="1">Tua ciangin a thahat vantungmi khat, meiipi in tuamin, a lu tungah sakhituihup khimin, a maitang nitaang tawh kibangin, a khete meikuang khuampi tawh a kibang khat, vantung panin a hong kumsuk ka mu hi.</VERS>
			<VERS vnumber="2">A khut sungah laizial neu khat phelsa-in a tawi hi. A taklam khe in tuipi sung sikin, a veilam khe in leitung sik a,</VERS>
			<VERS vnumber="3">nakpitakin kiko ahih manin humpinelkai hawk tawh a kibang hi. Tua bangin a kiko ciangin van sagih a gingte in a dawng hi.</VERS>
			<VERS vnumber="4">Tua van sagih a gingte’ thugen a man khit phetin tua a thugente lai-ah a gelh dingin ka kithawi hi. Ahi zongin vantung panin awging khat ka za a, “Tua thute lai-ah gelh kei inla, tua van sagih a gingte’ thugen imcip in,” hong ci hi.</VERS>
			<VERS vnumber="5">Tua ciangin tuipi le leitung kalkakin a ding ka muh vantungmi in vantung lamah a taklam khut laamto-in,</VERS>
			<VERS vnumber="6">a nungta tawntung, vantung le a sunga om khempeuh, leitung le a sunga om khempeuh le tuipi le a sunga om khempeuh a bawl Pasian’ min tawh kiciam a, “Tu-in zekai nawn het lo ding hi.</VERS>
			<VERS vnumber="7">A sagihna vantungmi in a peengkul a tum ciangin ama nasem kamsangte tungah a gensa bangin Pasian in ama ip thusim a geelte hong sem khia ding hi,” a ci hi.</VERS>
			<VERS vnumber="8">Tua ciangin vantung panin awging ka zak in kei kiangah thu hong genkik a, “Tuipi le leitung kalkakin a ding vantungmi’ khut sungah a om laizial kiphelsa pen va la in,” hong ci hi.</VERS>
			<VERS vnumber="9">Tua ahih manin vantungmi kiangah va pai-in tua laizial neu a hong piak nadingin ka va gen leh amah in, “La inla, ne in. Na gil sung a tun ciangin thuk mahmah dinga, ahi zongin na kam sungah khuaizu bangin khum mahmah ding hi,” hong ci hi.</VERS>
			<VERS vnumber="10">Kei zong tua vantungmi’ khut sung panin a laizial neu la-in ka ne hi. Ka kam ah khuaizu bangin khum dekdak a, ahi zongin ka nek khit ciangin ka gil sung thuk velvalsak hi.</VERS>
			<VERS vnumber="11">Tua ciangin keima kiangah, “Minam tuamtuam, pau nam tuamtuam a zangte le kumpite tungah a piang ding thu na gen ding kisam lai hi,” hong kici hi.</VERS>
		</CHAPTER>
		<CHAPTER cnumber="11">
			<VERS vnumber="1">Tua ciangin ciangkhut tawh a kibang teh nading ciang khat kei kiangah hong kipia a, “Pai inla, Pasian’ biakinn le biakna tau le tua lai-ah Pasian a bia mite va teh in.</VERS>
			<VERS vnumber="2">Ahi zongin biakinn pualam tualte teh kei in. Minam dangte’ khut sungah kipia khin a, amaute in kha sawmli le nih sung Khuapi Siangtho tuancil gawp ding uh ahih manin tua a tualte teh loin nusia lel in.</VERS>
			<VERS vnumber="3">Ka teci nihte puanhampi silhin ka paisak dinga, amaute in ni tulkhat zanih sawmguk sung Pasian’ thu a gen ding uh hi,” hong ci hi.</VERS>
			<VERS vnumber="4">Tua teci nihte pen leitung Topa mai-ah a om oliv kung nihte le meivakna nihte ahi uh hi.</VERS>
			<VERS vnumber="5">Mi khatpeuh in amaute suksiat ding hanciam leh amaute’ kam panin meikuang pusuakin a galte a kaangtum hi. Amaute suksiat ding a hanciam peuhpeuh tua bangin kisusia hi.</VERS>
			<VERS vnumber="6">Amaute’ ut hunhunin a thugen laitakun guah zu losak thei uh a, tuite sisan a suahsak theih nadingun vangliatna nei uh a, leitungah gimna a tuamtuam tungsak thei uh hi.</VERS>
			<VERS vnumber="7">Amaute in Pasian’ thu genin a teci panna a zawh khit uh ciangin kuahawm thukpi sung panin a hong pai khia ganhing in tua teci pangte simin zo gawpin that dinga,</VERS>
			<VERS vnumber="8">singlamteh tungah amaute’ Topa a kithahna mun Sodom ahih kei leh Egypt minkhem a pua khuapi kongzingah a luanghawm uh kipaidak ding hi.</VERS>
			<VERS vnumber="9">Mi namkim, pau namkim a zang mi tuamtuamte in ni thum le ni lang sung amaute’ luanghawm en ding uh a, a luanghawmte a kivui ding phal lo ding uh hi.</VERS>
			<VERS vnumber="10">Teci a pang tua kamsang nihte in leitung mite tungah gimna nakpitakin tungsak uh ahih manin hih mi nihte a sihna hangin lungdamin pawi bawl ding uh a, a nuamna uh hangin khatlekhat letsong kipia ding uh hi.</VERS>
			<VERS vnumber="11">Ahi zongin ni thum le ni lang a cin khit ciangin amaute sungah Pasian kiang panin nuntakna hu lutin, amaute a khe-un hong ding uh ahih manin a mute khempeuh nakpitakin lau mahmah uh hi.</VERS>
			<VERS vnumber="12">Tua ciangin tua teci pang nihte in, “Hih lai-ah hong pai un,” ci-in vantung panin a kisapna awging a za uh hi. Tua ahih manin a galte uh’ muhin vantung meiipi sungah paito uh hi.</VERS>
			<VERS vnumber="13">Tua hun laitakin nakpitakin zin liing a, a khuapi sehsawmsuah sehkhat tang ding kisiacip a, tua zinliing in mi tulsagih a sisak hi. A si lo a hing laite lau mahmah uh a, vantung Pasian a liatna thu a phat uh hi.</VERS>
			<VERS vnumber="14">Gimna nihna a bei hita a, ahi zongin gimna a thumna hong tung baih ta ding hi.</VERS>
			<VERS vnumber="15">Tua ciangin a sagihna vantungmi in a peengkul hong tum a, vantungah nakpitakin aw hong ging a, “Leitung uk nading aana neihna pen i Topa Khrih a’ hong suakkhin a, amah in a tawntungin uk paisuak ding hi,” hong ci hi.</VERS>
			<VERS vnumber="16">Pasian mai-a a tokhom ciat uhah a tu upa sawmnih le lite zong mai pukin Pasian bia uh a,</VERS>
			<VERS vnumber="17">“A beisa hun le tu hunah a om tawntunga Vanglian Topa Pasian aw,tu-in na vangliatna zangin uk dinghong kipan khin na hih maninnangma tungah ka nuamna uhkong ko uh hi.</VERS>
			<VERS vnumber="18">Na hehna hong kilat hunhong tungta a,misite thukhen nading hunhong tungta ahih maninminam dangteheh mahmah uh hi.Nangma nasem kamsangte,a lian a neu,nang hong kihta mi khempeuhtethaman na piak ding hun hi ta a,leitung a susia mitena suksiat ding hun hi ta hi,”a ci uh hi.</VERS>
			<VERS vnumber="19">Tua ciangin vantungah a om Pasian biakna innpi kihong a, a Thuciamna Singkuang zong biakinn sungah a om a kimu hi. Tua ciangin nakpitakin khua phia-in a ging lianpi om a, van gingin zin liing a, gialpi a kia hi.</VERS>
		</CHAPTER>
		<CHAPTER cnumber="12">
			<VERS vnumber="1">Tua ciangin vanah lim lamdang lian khat hong kilang hi. Puan silh bangin ni silhin, a khe nuai-ah kha omin, aksi sawm le nih a kisuanna lukhu, a lu tungah a khu numei khat om hi.</VERS>
			<VERS vnumber="2">Tua numei naupaii hi a, nausuah natna tungta ahih manin na sa-in a kiko hi.</VERS>
			<VERS vnumber="3">Tua ciangin lim lamdang adang khat mah vanah hong kilang leuleu hi. Gulpi san a lian mahmah khat om a, lutang sagih le ki sawm nei a, a lutang sagihte-ah lukhu mah nei ciat hi.</VERS>
			<VERS vnumber="4">A mei tawh vanah a om aksi sehsawmsuah sehkhat vat khia-in leilak a denna hi. A nau a suah phetin a ne pah dingin nausuak dingin a kithawi tua numei’ mai-ah a ding hi.</VERS>
			<VERS vnumber="5">Tua ciangin tua numei in leitung minam khempeuh sik ciangkhut tawh a uk ding ta pasal khat hong nei hi. Ahi zongin tua naungek pen thakhatin kilakhia-in Pasian a tutna a tokhomah a kipaipih hi.</VERS>
			<VERS vnumber="6">A numei pen Pasian in ama adingin a bawl kholhsakna mun gamlakah tai a, tua munah ni tulkhat zanih sawmguk sung kikhoi ding hi.</VERS>
			<VERS vnumber="7">Tu-in vantungah galkidona hong om a, Mikhael le a vantung mite in gulpi le a vantung mite a do uh hi.</VERS>
			<VERS vnumber="8">Ahi zongin tua gulpi guallel ahih manin tua gulpi le a vantung mite, vantungah ki-omsak nawn lo hi.</VERS>
			<VERS vnumber="9">Tua ciangin tua tanglai gulpi, Dawimangpa ahih kei leh Satan a kici, leitung mi khempeuh a khem pa pen a vantung mite tawh leitungah kilawnsuk hi.</VERS>
			<VERS vnumber="10">Tua ciangin vantungah nakpitakin awging khat ka za a, “Tu-in Pasian in hong hon khia khinta a, kumpi vangliatna a neihna hong lak khia khinta a, ama Khrih in aana a neihna thu lak khia khinta hi. Bang hang hiam cih leh a sun a zanin eite’ Pasian’ mai-ah dingin i sanggamte mawhsakna a gen tawntungpa, tu-in vantung panin kilawn khia khinta hi.</VERS>
			<VERS vnumber="11">I sanggamte in Tuuno sisan le thuman a genna uh tawh amah na zo uh a, a nuntakna nangawn uh na pia ngam uh hi.</VERS>
			<VERS vnumber="12">Tua ahih manin vantungte le tuate sungah a teeng mi khempeuh aw, lungdam un! Ahi zongin vantung panin Dawimangpa hong kilawn khia suk a, hun tomno bek a neilai ahih lam thei ahih manin leitung le tui tungah a omte adingin lauhuai mahmah ding hi,” hong ci hi.</VERS>
			<VERS vnumber="13">Gulpi in leitungah a kilawn khia khin ahih lam a kitheih ciangin ta pasal a nei nupi a delh dingin hong kithawi hi.</VERS>
			<VERS vnumber="14">Ahi zongin tua gulpi in a sukkhak theih loh nadingin kum thum le alang sung gamlakah a kikep nading munah a leentheih nadingin muvanlai gol mahmahte’ kha tawh a kibang kha nih tua numei a kiguan hi.</VERS>
			<VERS vnumber="15">Gulpi in zong tuikhang tawh tua numei a taihsak theih nadingin a kam panin gunpi luang bangin tua numei’ nungah tui a luangsak hi.</VERS>
			<VERS vnumber="16">Ahi zongin leitung in tua numei na huh a, gulpi kam panin a luang tuite a kam tawh na hupkang hi.</VERS>
			<VERS vnumber="17">Tua ciangin tua numei tungah gulpi heh mahmah a, tua numei’ suanlekhak dangte ahi, Pasian’ thupiakna zui-in, Jesuh thu-ah kiptakin a om mite a sim dingin kuan khia a,</VERS>
			<VERS vnumber="18">tuipi gei-ah dingin a om hi.</VERS>
		</CHAPTER>
		<CHAPTER cnumber="13">
			<VERS vnumber="1">Tua laitakin tuipi sung panin ganhing khat a hong pusuak ka mu hi. Tua ganhing in ki sawm le lutang sagih nei a, a ki sawmte tungah lukhu khat ciat om a, a lutang sagihte tungah min hoih lo khat ciat a kigelh hi.</VERS>
			<VERS vnumber="2">Tua ka muh ganhing pen kamkei tawh kibang a, a khete vom khe tawh kibang a, a kam pen humpinelkai kam tawh a kibang hi. Gulpi in tua ganhing tungah ama vangliatna, ama tokhom le aana lianpi a pia hi.</VERS>
			<VERS vnumber="3">A lutang khat in sih nading zahin liamma lianpi nei ngei napi-in damkik a, leitung mi khempeuh in lamdang sa-in tua ganhing a zui ngeingai uh hi.</VERS>
			<VERS vnumber="4">Gulpi in tua ganhing tungah ama aana pia ahih manin mite in tua gulpi a bia uh hi. A ganhing zong bia uh a, “Hih ganhing tawh a kibang kua om a, kua in amah su zo ding ahi hiam?” ci uh hi.</VERS>
			<VERS vnumber="5">Tua ganhing, kiphatsakna le kam khel nono a pautheih nading le kha sawm le nih sung aana a zattheih nadingin thu kipia hi.</VERS>
			<VERS vnumber="6">Tua ahih manin Pasian, ama min, a omna mun le vantungah a omte khempeuh samsia-in a ko gawpgawp hi.</VERS>
			<VERS vnumber="7">Pasian’ mite simin a zawh gawp theih nading zong kiphal hi. Minam tuamtuam, pau nam tuamtuam a zang mite khempeuh tungah uk theih nading aana a kipia hi.</VERS>
			<VERS vnumber="8">Tua ahih manin a kigo Tuuno laibu sungah a nungta ding mite’ min, leitung pianma pekin a kikhumna-ah a kihel lo leitung mi khempeuh in tua ganhing bia ding uh hi.</VERS>
			<VERS vnumber="9-10">“Salin a pai dingina kisehsa mite sal mahin pai dinga,namsau-in thah dingin a kisehsatenamsau mah tawh kithat ding hi.Tua ahih manin Pasian’ mite inupna le thuak zawhna kisam hi,”a kicihna thu, zak nading bil a neite in za ta uh hen.</VERS>
			<VERS vnumber="11">Tua ciangin leisung panin a hong pusuak ganhing adang khat ka mu hi. Tua ganhing in tuu bangin ki nih nei a, a kampau zia pen gulpi kampau tawh kibang hi.</VERS>
			<VERS vnumber="12">Tua ganhing masa a omna mahah ganhing masa’ aana khempeuh zang a, a liamma a damsa tua ganhing masa pen leitung le a tunga om mi khempeuh, aana tawh a biasak hi.</VERS>
			<VERS vnumber="13">Tua ganhing nihna in nalamdang lianpipi bawl a, mi khempeuhte’ muhin van panin leitungah meikuang nangawn a kiasak thei hi.</VERS>
			<VERS vnumber="14">Ganhing masa omna-ah nalamdang bawltheih nading thu ngah ahih manin a nalamdang bawlna tawh leitungah a om mi khempeuh khem a, namsau tawh a si ding zahin a kisat liamsa hinapi a nungta lai ganhing pahtawi nading milim khat a bawl nadingun a gen hi.</VERS>
			<VERS vnumber="15">Tua ganhing nihna in ganhing masa lim dingin a kibawl milim sungah a hu a muap ciangin hong pau thei a, tua milim a bia lo khempeuh a thah theih nadingin thu a ngah hi.</VERS>
			<VERS vnumber="16">Tua ganhing in a lian a neu, a hau a zawng, sila le sila ahi lo, mi khempeuh in a taklam khut tung uh ahih kei leh a taltang uhah ciaptehna a neih nadingun thu a pia hi.</VERS>
			<VERS vnumber="17">Tua ahih manin tua ganhing min ahih kei leh a min tangin a nambat ciaptehna a tungah a nei lo mi peuhmah, vanlei vanzuakin pai khia thei lo uh hi.</VERS>
			<VERS vnumber="18">Hih thu-ah pilna kisam hi. Hih nambat pen </VERS>
			<VERS vnumber="666"> hi a, mihing khat min tangin a ding hi a, mipil mitei peuhpeuhte in hih ganhing nambat a cihnopna thei ding uh hi.</VERS>
		</CHAPTER>
		<CHAPTER cnumber="14">
			<VERS vnumber="1">Tua ciangin ka khuadak leh Zion Mual tungah Tuuno adingin a om ka mu hi. Amah tawh mi tul za le tul sawmli le tulli dingkhawm uh a, tua mite’ taltangah Tuuno le a pa’ min kigelh hi.</VERS>
			<VERS vnumber="2">Tua laitakin tuizeu lianpi le vanging tawh a kibang a gingpha mahmah aw khat vantung panin a hong ging ka za hi. Tua awging pen harp lasakna a kitum a ging tawh kibang hi.</VERS>
			<VERS vnumber="3">Tokhom, ganhing lite le upate’ lam nga-in tua mihonpite in la thak khat a sa uh hi. Tua la pen leitungah a kitankhiasa mi tul za le tul sawmli le tul lite sim loh kuamah dang in sa thei lo uh hi.</VERS>
			<VERS vnumber="4">Hih mite in numei tawh paktatna gamta ngei nai lo uh a, paubaanna a nei lote ahi uh hi. Amaute in Tuuno a paina peuhpeuhah zui uh a, midang khempeuh sung panin a kitankhiasa, Pasian le Tuuno tungah a kipia masa mite ahi uh hi.</VERS>
			<VERS vnumber="5">Amaute, paubaanna om kiuhkeuh lo uh ahih manin zuauthu gen ngei het lo uh hi.</VERS>
			<VERS vnumber="6">Tua ciangin leitungah a teeng mi namkim, pau namkim a zang mite tungah a tawntungin Lungdam nading Thu gen ding a nei vantungmi khat vankim lai-ah a leeng ka mu hi.</VERS>
			<VERS vnumber="7">Amah nakpitakin kiko a, “Amah in mihingte thu a khen ding hun hong tungta ahih manin Pasian kihta unla amah phat un. Van le lei, tuinak le tuipite a bawlpa hong bia ta un,” a ci hi.</VERS>
			<VERS vnumber="8">Tua ciangin vantungmi a nihna in hong zui a, “A Lian Babylon khuapi kicim, kicim! Amah a huk a lanna leenggahzu, mi khempeuh tungah pia-in khamsak a, gimna thuaksak hi,” a ci hi.</VERS>
			<VERS vnumber="9">Tua ciangin vantungmi a thumna in a masa tegel hong zui leuleu-in nakpitakin, “Tua ganhing le a lim bia-in a taltang ahih kei leh a khut tungah ciaptehna a ngah mi peuhmah in,</VERS>
			<VERS vnumber="10">Pasian’ leenggahzu zong dawn ding uh hi. Pasian in ama hehna ahi leenggahzu khauh pen ama hehna hai sungah a dimtakin sung khinzo ta hi. Tua bang mite pen a siangtho vantung mite le Tuuno mai-ah meikuang le kat khu tawh gimna kipia ding hi.</VERS>
			<VERS vnumber="11">Amaute a kibawlsiatna mei, khu tawntung a, ganhing le a lim bia-in, a min kigelhna a nei mi peuhmah in a sun a zanin tatsat loin gimna thuak paisuak uh hi,” a ci hi.</VERS>
			<VERS vnumber="12">Pasian’ thupiakna zui-in Jesuh tungah a citak Pasian’ mite adingin thuak zawhna kisam hi.</VERS>
			<VERS vnumber="13">Tua ciangin vantung panin awging khat ka za a, “Tu a kipanin Topa thu-ah a si mite mi hampha mahmah ahi hi, cihna gelh in,” a ci hi. Tua ciangin Kha Siangtho in, “Hi takpi hi. Amaute’ nasepna thaman in amaute zui ding ahih manin a nasep gimna panun tawlnga-in nuamsa-in om ding uh hi,” ci-in a dawng hi.</VERS>
			<VERS vnumber="14">Tua ciangin ka khuadak leh meiipi a bang a kang biakbuak om a, tua meiipi tungah mihing tawh a kibang khat tu-in, kham lukhu khu-in, a khutah phiaukawi hiam khat a tawi ka mu hi.</VERS>
			<VERS vnumber="15">Biakinn sung panin vantungmi khat hong pai khia a, meiipi tungah a tu mipa nakpitakin samin, “Leitung mite lak dingin min mahmah a, a lak hun hong tungta ahih manin na phiaukawi tawh at in,” a ci hi.</VERS>
			<VERS vnumber="16">Tua ahih manin meii tungah a tupa in leitungah a phiaukawi hong van a, leitung mite a at hi.</VERS>
			<VERS vnumber="17">Tua ciangin vantung biakinn panin vantungmi adang khat hong pai khia leuleu a, amah in zong phiaukawi hiam khat mah a tawi hi.</VERS>
			<VERS vnumber="18">Tua ciangin biakna tau panin vantungmi adang khat hong pai khia leuleu hi. Tua vantungmi pen mei a ukpa hi a, phiaukawi hiam a tawipa kiangah nakpitakin, “Leitung mite leenggah bangin minta ahih manin leitung mite na phiaukawi tawh atin a lom lomin kaikhawm in,” a ci hi.</VERS>
			<VERS vnumber="19">Tua ahih manin vantungmi in zong leitungah a phiaukawi hong van a, leitung mite kaikhawmin Pasian’ hehna lian leenggah cilna phualah a kaikhawm hi.</VERS>
			<VERS vnumber="20">Khuapi pualamah kicil a, a cilna panin sisan vive luang khia-in, pi nga bang thukin, tai zanih ciang bangah tuikhang bangin a luang hi.</VERS>
		</CHAPTER>
		<CHAPTER cnumber="15">
			<VERS vnumber="1">Tua ciangin vanah nalamdang lian mahmah khat ka mu hi. Gimna nam sagih a hong keng vantungmi sagih om uh a, Pasian’ hehna a lah tawpna uh ahih manin a nunung pente ahi uh hi.</VERS>
			<VERS vnumber="2">Tua ciangin mei tawh a kihel limlang peekpi kiphah tuipi tawh a kibang ka mu hi. Ganhing, a lim le a min nambat tawh a kipiasa a zote, Pasian’ lasakna harpte tawi-in tuipi tawh a kibang gei-ah a ding uh hi.</VERS>
			<VERS vnumber="3">Amaute in Pasian’ nasem Moses la le Tuuno la sa uh a,“A Vanglian Topa Pasian aw,na nasepnate lamdangin lian mahmah hi.Khang tawntung a Kumpipa aw,na nasepnate-ah thumanin na thutang hi.</VERS>
			<VERS vnumber="4">Topa aw, nang,kua in hong kihta lo dinga,na liatna hong phat lo ding ahi hiam?Nang bek na siangtho hi.Thumanin na sepnatemi khempeuh in mu uh ahih maninminam khempeuhnang kiangah hong pai-in,na mai-ahhong bia ding uh hi,”a ci uh hi.</VERS>
			<VERS vnumber="5">Tua khit ciangin ka khuadak leh a sungah Pasian’ Ompihna Mun a om vantung biakinn a kihong ka mu hi.</VERS>
			<VERS vnumber="6">Tua biakinn sung panin vantungmi sagih, gimna sagih tawh hong pusuak uh a, puanpak silhin, kham awmgak tawh a awm uh a gak uh hi.</VERS>
			<VERS vnumber="7">Ganhing lite sung panin khat in a nungta tawntung Pasian’ hehna a dim hai sagih, vantungmi sagihte kiangah a pia hi.</VERS>
			<VERS vnumber="8">Tua biakinn sungah Pasian’ minthanna le a vangliatna khu kidim ahih manin, vantungmi sagihte in hong paipih gimna sagih a ven matengin biakinn sungah kuamah lut thei lo uh hi.</VERS>
		</CHAPTER>
		<CHAPTER cnumber="16">
			<VERS vnumber="1">Tua ciangin biakinn panin awging khat in vantungmi sagihte kiangah, “Leitungah va pai unla, hai sungah a om Pasian’ hehnate va sung khia un,” ci-in awging lianpi tawh a genna ka za hi.</VERS>
			<VERS vnumber="2">Tua ahih manin a khatna vantungmi va pai-in leitungah hai va bung a, a tungah ganhing ciaptehna a neite le a lim a bia mite tungah a kihhuai meima a na mahmah hong piang hi.</VERS>
			<VERS vnumber="3">A nihna vantungmi in tuipi tungah a hai hong bung a, tuipi tuite misite’ sisan tawh kibang hong suak ahih manin tuipi sungah a om nuntakna a nei khempeuh a si hi.</VERS>
			<VERS vnumber="4">A thumna vantungmi in gunte le tuinakte tungah a hai hong bung a, a tui khempeuh sisan a hong suak hi.</VERS>
			<VERS vnumber="5">Tua ciangin tuite a uk vantungmi in,“A beisa hun a kipanintuhun dongin a om a Siangtho Pa aw,hih bangin na thukhenna-ahnang na thuman hi.</VERS>
			<VERS vnumber="6">Amaute in mi siangthote lekamsangte’ sisan luangsak uh ahih manintu-in amaute’ dawn dinginsisan a pia na hi hi.Hih pen amaute’ ngah dingina kilawm ahi hi,”a cihna thu ka za hi.</VERS>
			<VERS vnumber="7">Tua ciangin biakna tau panin aw khat hong ging a,“A Vanglian Topa Pasian aw,na thukhennate thumanin thutang hi,”a cihna ka za hi.</VERS>
			<VERS vnumber="8">A lina vantungmi in ni tungah a hai hong bung a, ni in a satna tawh mite a kaang gawp hi.</VERS>
			<VERS vnumber="9">Nisa in mite kaang gawp ahih manin mite in hih gimna tawh kisai-ah thu a nei Pasian a samsia uh hi. Ahi zongin a mawhna uh panin kisikin Pasian a phat ding uh ut lo uh hi.</VERS>
			<VERS vnumber="10">A ngana vantungmi in ganhing tokhom tungah a hai hong bung a, tua ganhing’ ukna gam sung tengah khua hong mial hi. Mite in na a sak manun a leii pet uh a,</VERS>
			<VERS vnumber="11">a meimate uh na a sak manun vantung Pasian a samsia uh hi. Ahi zongin a gamtat siatna uh panin kisik nuam lo uh hi.</VERS>
			<VERS vnumber="12">A gukna vantungmi in Eufratis Gun lianpi tungah a hai hong bung a, nisuahna lam kumpite hong pai nading lam a bawl kholhna-in a tuite hong kangcip hi.</VERS>
			<VERS vnumber="13">Tua ciangin gulpi kamsung, ganhing kamsung le a man lo kamsangpa’ kamsung panin uiphuk tawh a kibang kha gilo thum a hong pusuak ka mu hi.</VERS>
			<VERS vnumber="14">Tuate pen dawite’ kha hi a, nalamdang a bawl uh hi. A Vanglian Pasian’ Ni hong tun ciangin gal a do dingin leitung gam khempeuh ah a om kumpite a kaikhawm dingin a kuan khia uh hi.</VERS>
			<VERS vnumber="15">(“Na ngai un! Guta bangin kei ka hong pai hi. Mihon lakah guaktangin pai-in maizumna a ngahkhak loh nadingun a puante uh kemin, pilvang khuaphawkin a om mite a hampha ahi uh hi.”)</VERS>
			<VERS vnumber="16">Tua khate in Hebru pau-in Armageddon a kici munah kumpite a kaikhawm uh hi.</VERS>
			<VERS vnumber="17">A sagihna vantungmi in huihlakah a hai hong bung a, biakinn sung tokhom panin nakpitakin aw khat hong gingin, “Man khinta hi,” a ci hi.</VERS>
			<VERS vnumber="18">Tua ciangin khua hong phia-in, a ging lianpi hong om a, van hong gingin nakpitakin zin hong liing hi. Zinliing khempeuh lakah a husia pen ahih manin mihing a pian zawh hih bang zinliing omngei nai lo hi.</VERS>
			<VERS vnumber="19">Khuapi phelthum kisuah a, gam sunga om khuapi dang khempeuh kisia hi. Pasian in Babylon khuapi mangngilh lo a, ama hehna ahi leenggahzu a hai sung panin Babylon khuapi a dawnsak hi.</VERS>
			<VERS vnumber="20">Tuikulh khempeuh mangthang a, mual khempeuh mai mang hi.</VERS>
			<VERS vnumber="21">Gial gol pipi, khat ciangin tawi sawmthum val a gik, van panin mite tungah hong kia hi. Tua gimna nasialua ahih manin tua gialte hangin mite in Pasian a samsia uh hi.</VERS>
		</CHAPTER>
		<CHAPTER cnumber="17">
			<VERS vnumber="1">Tua ciangin hai sagih a tawi vantungmi sagihte sung panin kei kiangah khat hong pai a, “Hong pai in; gun tampi gei-ah a kilam a paktat mahmah khuapi gimna a kipiakzia ding kong lak ding hi.</VERS>
			<VERS vnumber="2">Leitung kumpite in tua a paktat mahmah nu tawh gamtat hoih lo gamta uh a, leitung mite in ama paktatna leenggahzu dawnin a kham uh hi,” hong ci hi.</VERS>
			<VERS vnumber="3">Kha Siangtho tawh kidimin ka om a, vantungmi in gamlak mun khatah hong tunpih hi. Tua lai-ah, a tungah min hoih lo nam tuamtuam a dimin a kigelh ganhing a san khat tungah numei khat a tu ka mu hi. Tua ganhing in lutang sagih le ki sawm a nei hi.</VERS>
			<VERS vnumber="4">Tua numei in puan a dupsan le a ausan silh a, kham, suangmanpha le kep kibawl kizepna a tuamtuamte tawh a pumpi dimin kizem a, a paktatna hangin a kihhuai a nin mahmah nate a dimin a omna kham hai khat a tawi hi.</VERS>
			<VERS vnumber="5">A taltang tungah, “A paktat numeite le leitung kihhuainate khempeuh a pianna, A Lian Babylon Khuapi,” ci-in khiatna tuamkhat a nei min a kigelh hi.</VERS>
			<VERS vnumber="6">Tua ciangin mi siangthote le Jesuh tungah a cihtak uh manin a kithat mite’ sisan dawnin zukham a batna ka mu hi.Tua numei ka muh ciangin lamdang ka sa mahmah hi.</VERS>
			<VERS vnumber="7">Ahi zongin vantungmi in keima kiangah, “Bang hangin lamdangsa na hi hiam? Tua numei le amah a pua, lutang sagih le ki sawm a nei ganhing a cihnopna thu kong gen ding hi.</VERS>
			<VERS vnumber="8">Tua na muh ganhing nidangin a om hangin tu-in om nawn lo hi. Ahi zongin tu-in kuahawm thukpi panin hong pusuakin sihna a thuak dingin pai khia ding hi. Tua ganhing nidangin omngei a, tu-in om nawn lo napi-in khatvei hong kilangkik ding ahih manin, a nungta mite’ min a kikhumna laibu sungah leitung pianma-in a kigelh nai lo, tu laitakin leitungah a om mite in tua ganhing a et uh ciangin lamdangsa ding uh hi.</VERS>
			<VERS vnumber="9">Hih thu-ah pilna le thutheihna kisam hi. Lutang sagihte pen tua numei a tutna mual sagih ahi hi.</VERS>
			<VERS vnumber="10">Tua lutang sagihte pen kumpi sagihte zong a cihna ahi hi. Tua kumpi sagihte lakah nga bei zo a, khat in ukna aana neilai a, khat pen a hong piang lai ding ahi hi. Amah a hong kilat ciangin tomno sung bek om ding hi.</VERS>
			<VERS vnumber="11">Nidangin omngei a, ahi zongin tu-in a om nawn lo ganhing pen kumpi sagihte tawh a kipawl a kumpi giatna hi a, sihna thuak dingin a pai ding ahi hi.</VERS>
			<VERS vnumber="12">Ki sawmte pen gam uk dingin a hong kipan nai lo kumpi sawm hi a, ahi zongin a ganhing tawh kumpi aana a neikhawm dingin nai khat sung bek a hun kipia ding hi.</VERS>
			<VERS vnumber="13">Hih mi sawmte in ngimna khat nei uh a, vangliatna le aana a neih teng uh a ganhing tungah a pia uh hi.</VERS>
			<VERS vnumber="14">Amaute in Tuuno a sim ding uh hi. Ahi zongin Tuuno pen kumpite’ Kumpi, topate’ Topa ahih manin, amah le ama sap, a teel, citakin amah a zuite in tua kumpi sawmte a zo gawp ding uh hi,” hong ci hi.</VERS>
			<VERS vnumber="15">Tua ciangin vantungmi in hong genthuah lai a, “A paktat numei a tutna gun tuite pen minam tuamtuam, pau nam tuamtuam a zang mihonpite ahi hi.</VERS>
			<VERS vnumber="16">Tua na muh ganhing le a ki sawmte in a paktat numei mudah ding uh hi. Ama neih khempeuh laksakin a pumguakin koih ding uh a, a sa ne-in mei tawh haltum ding uh hi.</VERS>
			<VERS vnumber="17">Bang hang hiam cih leh Pasian in ama thugente a tun theih nadingin ama deihna bangin amaute in a sepnop nading uh lungsim guan a, lungsim kikhatin ganhing tungah amau’ ukna aana a piasak hi.</VERS>
			<VERS vnumber="18">Na muh numei pen leitung kumpi khempeuh tungah ukna a nei khuapi ahi hi,” hong ci hi.</VERS>
		</CHAPTER>
		<CHAPTER cnumber="18">
			<VERS vnumber="1">Tua khit ciangin vantung panin vantung midang khat a hong paisuk ka mu hi. Amah in aana a lian mahmah nei a, ama vang in leitung buppi a taan hi.</VERS>
			<VERS vnumber="2">Amah nakpitakin kiko a,“A Lian Babylon khuapi kicim, kicim!Tu-in dawite’ kua suak khinta-in,kha gilote’ omna suak khinta a,a kihhuai, a muhdahhuaivasa namkim in omna-inneita uh hi.</VERS>
			<VERS vnumber="3">Bang hang hiam cih lehama hukna leenggahzumi khempeuh dawnsak a,leitung kumpite tawh paktat a,ama hukna hanginleitung sumbawlte ina hauhlawh uh hi,”a ci hi.</VERS>
			<VERS vnumber="4">Tua ciangin vantung panin aw dang khat ka za a,“Keima mite aw, a mawh gamtatna-ahkihel kha-in a gimthuaknathuakpih kha ding na hih manunhong pai khia un.</VERS>
			<VERS vnumber="5">Ama mawhna in van ban a,a gamtat hoih lohnatePasian in phawk gige hi.</VERS>
			<VERS vnumber="6">Amah in note hong bawl banginama tungah gamta unla,ama tungaha zah nihin thukkik un.Amah in note a hong dawnsaka zah nihin a khauh leenggahzuama dawn dingina hai sungah sung un.</VERS>
			<VERS vnumber="7">Amah kisialina kiphatsakna zah tawh a kizui-indahna le lungkhamnathuaksak un.Amah in, ‘Kei kumpinu ka hi a,meigong numei lah ka hi kei a,dahna ka thuakngei kei ding hi,’ ci ahih manin,</VERS>
			<VERS vnumber="8">gimna inni khatthu-in ban dinga,pulnatna, kahna lekialpi in vat gawp ding hi.Ama tungah thu a khenTopa Pasianvanglian ahih maninmei tawh kihaltum ding hi,”a ci hi.</VERS>
			<VERS vnumber="9">Amah tawh paktatin a kiphasak khawm leitung kumpite in tua khuapi a katna meikhu a muh uh ciangin dahin a kap ding uh hi.</VERS>
			<VERS vnumber="10">Ama thuakna kihta-in a gamlapi-ah om ding uh a,“Hih a vanglianBabylon khuapi in a thuakna,bangzah takin lauhuai-in,bangzah takin nasia!Nai khat sung bekinhih zah gimna thuak!”ci ding uh hi.</VERS>
			<VERS vnumber="11">Amaute’ na zuakte kuamah in lei nawn lo ahih manin leitung sumbawlte zong tua khuapi’ thuakna hangin dahin a kap uh hi.</VERS>
			<VERS vnumber="12">A khamte, a ngunte, a suangmanphate, a kepte, a puanpakte, a puansante, a nai puante, a khausante, a singnamtuite, a sing manphate, a saihate, a sumngote, a sikte, a suangkangte,</VERS>
			<VERS vnumber="13">a sinnamon singnamtuite, a singteh namtuite, a myrrh paknamtuite, a saledi-te, a leenggahzute, a sathaute, a annelte le mangbuhte, a bawngte le a tuute, a sakolte le a leengte le mihing ahi a silate uh kuamah in lei nawn lo hi.</VERS>
			<VERS vnumber="14">Tua ahih manin sumbawlte in tua khuapi kiangah,“Deihin na lunggulhgulhna khempeuh maimangta a,na hauhna lena nopcitna teng beita a,cikmah cianginna ngahkik nawnkei ding hi,”a ci uh hi.</VERS>
			<VERS vnumber="15">Tua khuapi sungah sumbawlin a hauhlawh mite in ama thuakna a muh uh ciangin lau-in a gamlapi-ah dingin kapin thum ding uh a,</VERS>
			<VERS vnumber="16">“Hih a lian khuapi in a thuakna,bangzah takin lauhuai,bangzah takin nasia!Puan hoih nono,a dupsan le a sante silhin,kham, suangmanpha lekepte tawh a kizem ngei khuapi!</VERS>
			<VERS vnumber="17">Nai khat sungina hauhna khempeuh mai mang ta!”a ci uh hi.Teembaw ukte le a tungah a tuangte, teembaw hawlte le tuipi tungah nuntakna a zongte a gamlapi-ah ding uh a,</VERS>
			<VERS vnumber="18">a khuapi katna khu a muh uh ciangin,“Hih zahin a lian khuapikoi lai-ah om ahi hiam?”ci-in a kiko uh hi.</VERS>
			<VERS vnumber="19">A kah a thum kawmun a lu tung uhah leivui thehin kap uh a,“Tuipi teembawa nei khempeuh ina hauhlawh uh hih khuapibangzah takin lauhuai-in nasia ahi hiam?Nai khat sunginmaimangta hi.</VERS>
			<VERS vnumber="20">Vantung aw,ama siatna hangin lungdam in.Mi siangthote,sawltakte le kamsangte aw,note tungahhong gamtatna hanginPasian in ama tungahthukhennapia khinta ahih maninlungdam ta un,”a ci uh hi.</VERS>
			<VERS vnumber="21">Tua ciangin a thahat vantungmi khat in angawina suang tawh a kibang suang lianpi khat la-in tuipi sung denna a,“A lian Babylon khuapihih bangin kilawn dinga,kimukik ngei nawn lo ding hi.</VERS>
			<VERS vnumber="22">Harp lasakna a ging lela sate’ awging,tamngai le peengkul awgingte,nang sungah kiza nawn lo ding hi.Nasem a tuamtuamtenang sungah kimu nawn lo dinga,angawina a ging zongkiza nawn lo ding hi.</VERS>
			<VERS vnumber="23">Na sungah meivak taang zongkimu nawn lo dinga,a kiteeng nungak le tangvala lungdamte’ awging kiza nawn lo ding hi.Bang hang hiam cih leh na sumbawlte,leitungah a thahat pen hi a,na ai tawh leitung mi khempeuhna khem hi.</VERS>
			<VERS vnumber="24">Nang Babylon khuapi,hih bangin gim hong kipiakna penkamsangte le mi siangthoa kithatte’ sisan leleitungaha kithat mi khempeuh’ sisannangma sungaha kimuhna hang ahi hi,”a ci hi.</VERS>
		</CHAPTER>
		<CHAPTER cnumber="19">
			<VERS vnumber="1">Tua khit ciangin vantungah mihonpi a kikona awging tawh a kibang khat ka za a,“Pasian phat un! Hotkhiatna,minthanna le vangliatna peneite’ Pasian-a’ ahi hi.</VERS>
			<VERS vnumber="2">A thukhennate thumanin thutang a,a paktatna tawhleitung mi khempeuh a siasak,a paktat nu tungah thu khenkhinta a,ama nasemte a thahsakna hanginama tungah a phu la khinta hi,”a ci uh hi.</VERS>
			<VERS vnumber="3">Tua ciangin khatvei kikokik leuleu uh a,“Pasian phat un!Tua khuapi a katna khutatsat loin van lamahkhuto tawntung hi,”a ci uh hi.</VERS>
			<VERS vnumber="4">Tua ciangin upa sawmnih le lite le ganhing lite in tokhom tungah a tu Pasian mai-ah kunin bia uh a, “Amen! Pasian phat un!” a ci uh hi.</VERS>
			<VERS vnumber="5">Tua ciangin tokhom panin aw khat hong ging a,“Amah a kihtaa lian a neu mite,le ama nasem khempeuhte aw,eite’ Pasian phat un,”a ci hi.</VERS>
			<VERS vnumber="6">Tua ciangin tuizeu ging le vanging tawh a kibang mihonpi kikona awging bang khat ka za a,“A Vanglian eite’ Topa Pasiankumpi suakkhin ahih maninPasian phat un.</VERS>
			<VERS vnumber="7">Tuuno’ zineih ding hunhong tungta a,a Lawmnu a kithawisa-inomkhin ahih maninlungdam kipakinamah phat ni.</VERS>
			<VERS vnumber="8">Puan hoih mahmah,siangin a pak mahmahte,ama silh dingin kipia hi,”a ci uh hi. Tua puan hoih pen Pasian’ mi siangthote’ gamtatna mante ahi hi.</VERS>
			<VERS vnumber="9">Tua ciangin vantungmi in keima kiangah, “Hih thu gelh in: Tuuno’ zineihna pawi-ah a kisam mite a hampha mahmah ahi hi,” hong cih khit ciangin, “Hihte pen Pasian’ gen taktak kammal ahi hi,” hong cithuah lai hi.</VERS>
			<VERS vnumber="10">Tua ciangin amah a bia dingin a khe phungah ka kunsuk a, ahi zongin amah in, “Kei hong bia kei in. Kei pen Jesuh’ hong thugente a lenkip nang le na sanggamte khempeuh tawh nasemkhawm khat ka hi hi. Pasian bia in!” hong ci hi. Jesuh’ thugen in kamsang nasep sepnop nading lungsim a guan ahi hi.</VERS>
			<VERS vnumber="11">Tua ciangin vantung a kihong ka mu a, sakol kang khat a om hi. A tungah a tuang pa pen a Citak a Thuman pa kici hi. Amah in thumanin thu khenin gal a do hi.</VERS>
			<VERS vnumber="12">A mittangte meikuang tawh kibang a, lukhu tampi a khu hi. Amah sim loh kuamah dang in a theih loh min khat ama tungah a kigelh hi.</VERS>
			<VERS vnumber="13">Sisan sungah a kidiah puantualpi khat silh a, amah pen, “Pasian’ Thu,” cihna min tawh a kisam hi.</VERS>
			<VERS vnumber="14">Vantung galkapte a siangtho puanpak hoih tawh kizem uh a, sakol kangte tungah tuangin amah a zui uh hi.</VERS>
			<VERS vnumber="15">Minam dangte a zawh gawp nading namsau hiam khat a kam sung panin a pusuak hi. Amah in sik ciangkhut tawh minam dangte ukin, a Vanglian Pasian’ heh mahmahna tawh leenggah cilna-ah leengtui a suk khia ding hi.</VERS>
			<VERS vnumber="16">A puan tung le a phei tungah, “Kumpite’ Kumpi, topate’ Topa,” ci-in a min kigelh hi.</VERS>
			<VERS vnumber="17">Tua ciangin ni sungah vantungmi khat a ding ka mu a, amah in vankim lai-ah a leeng vasa khempeuh nakpitakin samin, “Pasian’ pawi lianpi-ah a kikhawm dingin hong pai un.</VERS>
			<VERS vnumber="18">Hong pai unla, kumpite’ sa, galkapmaangte le galkapte’ sa, sakolte le a tungah a tuangte’ sa, a lian a neu, silate le sila ahi lo mi khempeuhte’ sa hong ne un,” a ci hi.</VERS>
			<VERS vnumber="19">Tua ciangin sakol tungah a tuang pa le a galkapte a sim dingin ganhing le leitung kumpite a galkapte uh tawh a kikaikhawm ka mu hi.</VERS>
			<VERS vnumber="20">Tua ciangin a ganhing le tua ganhing omna-ah nalamdang a bawl kamsang zuau pa kiman khawm hi. Ganhing ciaptehna a neite le ganhing lim a biate pen tua na lamdangte tawh a kikhem ahi hi. Ganhing le kamsang zuau pa, a nihun kat kikhulna meiphualpi sungah a hingtangun kilawn hi.</VERS>
			<VERS vnumber="21">Sakol tungah a tuang pa’ kam panin a hong pusuak namsau in amaute’ galkap khempeuh thatlum khin a, vasate khempeuh in a nek zawh zahzahun amaute’ sa a ne uh hi.</VERS>
		</CHAPTER>
		<CHAPTER cnumber="20">
			<VERS vnumber="1">Tua ciangin vantung panin vantungmi khat hong paisukin, kuahawm thukpi honna tawhtang le sikkhau khainiang golpi khat a tawi ka mu hi.</VERS>
			<VERS vnumber="2">Amah in tanglai gulpi, Dawimangpa ahih kei leh Satan zong a kici pa manin kum tulkhat sung a hencip hi.</VERS>
			<VERS vnumber="3">Tua ciangin kuahawm thukpi sungah khiasuk a, kum tulkhat a cin mateng minam tuamtuamte a khemtheih nawn loh nadingin a tawh kalhin a ciamteh hi. Kum tulkhat a cin khit ciangin tawlkhat sung a kikhah ding ahi hi.</VERS>
			<VERS vnumber="4">Tua ciangin tokhom tungah a tu mi pawlkhat ka mu a, tua mite tungah thukhen nading aana a kipia ahi hi. Jesuh thu a genna le Pasian thu hangin a kithat mite’ kha zong ka mu hi. Tua mite in ganhing ahi a, a lim ahi zongin bia lo uh hi; a taltang uhah ahi a, a khut tung uhah ahi zongin ganhing ciaptehna nei lo uh hi. Amaute hong hingkik uh a, Khrih tawh kum tulkhat sung ukna aana a neikhawm uh hi.</VERS>
			<VERS vnumber="5">Kum tulkhat a cin mateng a si dangte hingkik lo uh hi. Hih pen sihna panin thawhkikna a masa ahi hi.</VERS>
			<VERS vnumber="6">Hih thawhkikna masa sungah a kihel mite pen Pasian’ mi siangtho hi a, a hampha mahmah ahi uh hi. Nihvei sihna in tua bang mite bangmah cih zo nawn lo dinga, amaute pen Pasian le Khrih’ siampite hi ding uh a, amah tawh kum tulkhat sung ukna aana nei ding uh hi.</VERS>
			<VERS vnumber="7">Kum tulkhat a cin ciangin a thongkiatna panin Satan kikhah dinga,</VERS>
			<VERS vnumber="8">Gog le Magog a kici leitung gam khempeuh ah a om minam khempeuh a khem dingin kuan khia ding hi. Satan in a galsimpih dingin tuipi gei-a sehnel zahin a tam mihonpi kaikhawm ding hi.</VERS>
			<VERS vnumber="9">Leitung khempeuh ah amaute pai uh a, Pasian’ mi siangtho omna mun le Pasian in a it khuapi umcih uh hi. Ahi zongin vantung panin meikuang hong paisukin amaute a kaangtum hi.</VERS>
			<VERS vnumber="10">Amaute a khem Satan pen ganhing le kamsang zuau pa a omna mun, kat a kikhulna meiphualpi sungah kilawn a, a sun a zanin tua lai munah amaute in gimna a thuak tawntung ding uh ahi hi.</VERS>
			<VERS vnumber="11">Tua ciangin tokhom kang a lian khat le a tungah a tupa ka mu hi. Ama omna panin lei le van leng khia mang a, a tunna mel uh kithei lo hi.</VERS>
			<VERS vnumber="12">A lian a neu misite tua tokhom mai-ah dingin laibute a kilem ka mu hi. Tua ciangin a nungta mite a kigelhna laibu adang khat zong a kilem ka mu hi. Amaute’ gamtatna tua laibute sungah a kigelhna tawh kizui-in misite tungah thu a kikhen hi.</VERS>
			<VERS vnumber="13">Tuipi sungah a om misite, tuipi in hong pusuah a, Sihna le Misite’ Gam in zong amau sungah a om misite hong pusuah uh hi. Tua ciangin a vekpi-in amaute’ gamtatnasa tawh kizui-in thu a kikhen hi.</VERS>
			<VERS vnumber="14">Tua ciangin Sihna le Misite’ Gam, meiphualpi sungah a kilawn hi. Hih meiphualpi pen sihna nihna ahi hi.</VERS>
			<VERS vnumber="15">A nungta mite a kigelhna laibu sungah a min a om lo peuhmah meiphualpi sungah kilawn hi.</VERS>
		</CHAPTER>
		<CHAPTER cnumber="21">
			<VERS vnumber="1">Tua ciangin van thak khat le lei thak khat ka mu hi. Van masa le lei masa mai mang khin a, tuipi zong om nawn lo hi.</VERS>
			<VERS vnumber="2">Mothak khat a pasal tawh a kituah dingin a kizem bangin vantung Pasian kiang panin Khuapi Siangtho ahi Jerusalem khua thak a hong paisuk ka mu hi.</VERS>
			<VERS vnumber="3">Tokhom panin nakpitakin awging khat ka za a, “Tu-in Pasian omna inn pen mite tawh omkhawm ta hi. Pasian in amaute ompih dinga, amaute pen ama mite hi ding uh hi. Pasian mahmah amaute tawh omkhawm dinga, amah pen amaute’ Pasian hi ding hi.</VERS>
			<VERS vnumber="4">Amaute’ mit panin khitui khempeuh nulsak ding hi. Thu luisate mai mang khinta ahih manin sihna, dahna le na sa-a kahna cihte om nawn lo ding hi,” a ci hi.</VERS>
			<VERS vnumber="5">Tua ciangin tokhom tungah a tupa in, “Tu-in na khempeuh a thakin ka bawl hi,” ci hi. Tua ciangin, “Hih thute thumanin muantaak ahih manin lai-ah gelh in,” hong ci lai hi.</VERS>
			<VERS vnumber="6">Tua ciangin amah in, “Tu-in man khinta! Kei pen a kipatna le a tawpna a cihna Alfa le Omega ka hi hi. A dangtak mi khempeuh tungah nuntakna tuinak panin a khongin tui ka pia ding hi.</VERS>
			<VERS vnumber="7">A gualzo mi khempeuh in kei tung panin a ngah ding thu in: Kei pen amaute’ Pasian ka hi dinga, amaute keima ta ahi ding uh hi.</VERS>
			<VERS vnumber="8">Ahi zongin a meidawite, a lehtatte, a lampialte, mi thatte, a paktatte, aisante, milim biate le zuau gente om nading mun pen sihna nihna ahi kat a kikhulna meiphualpi kuang sung ahi hi,” a ci hi.</VERS>
			<VERS vnumber="9">Tua ciangin gimna nunung sagihte a dimin a om hai sagih a tawi vantungmi sagihte sung panin khat kei kiangah hong pai-in thu hong gen a, “Hong pai in; Tuuno zi, a Mothak kong lak ding hi,” hong ci hi.</VERS>
			<VERS vnumber="10">Tua laitakin Kha Siangtho tawh ka kidim a, tua vantungmi in mual sang mahmah khat dawnah hong paipih hi. Vantung Pasian kiang panin a hong paisuk Khuapi Siangtho ahi Jerusalem khua a hong lak hi.</VERS>
			<VERS vnumber="11">Tua khuapi pen Pasian’ vang tawh tee ziazua a, Jasper suangmanpha bangin taang a, Kristal suangmanpha bangin siang kilkel hi.</VERS>
			<VERS vnumber="12">A kulh sahin sang mahmah a, kulhkongpi sawm le nih nei-in, a kongpite-ah vantungmi sawm le nih om a, a kulhkongpite tungah Israel minam sawm le nihte’ min kigelh hi.</VERS>
			<VERS vnumber="13">Nisuahna lamah kongpi thum, leilu lamah thum, leitaw lamah thum, nitumna lamah thum mah om hi.</VERS>
			<VERS vnumber="14">Tua khuapikulh pen kulh tawphah suang sawm le nih tungah a kiciang hi a, tua suangtawphahte tungah Tuuno sawltak sawm le nihte’ min kigelh hi.</VERS>
			<VERS vnumber="15">Keima kiangah thu a hong gen vantungmi in tua khuapi, a kulhkongpite le a kulh a teh nadingin kham kibawl tehna ciang khat a nei hi.</VERS>
			<VERS vnumber="16">Tua khuapi a pang kikim linlian a, a dung a vai a kikim ahi hi. A ciang tawh khuapi a teh ciangin tai tul le zanga bang pha a, a dung, a vai le a sanna kikim hi.</VERS>
			<VERS vnumber="17">A kulhpi zong ama zat tehna tawh a teh ciangin pi zanih sawmkhat guk a sang hi.</VERS>
			<VERS vnumber="18">A kulhpi dingin jasper suangmanpha kiciang a, a khua sung pen kham citak tawh a kibawl hi a, limlang bangin siang kilkel hi.</VERS>
			<VERS vnumber="19">Tua khuapi kulh suangtawphahte pen suangmanpha namkim tawh kizem hi. A masa-in jasper suangmanpha, a nihna-ah sapfira suangmanpha, a thumna-ah agate suangmanpha, a lina-ah emerald suangmanpha,</VERS>
			<VERS vnumber="20">a ngana-ah onik suangmanpha, a gukna-ah karnelian suangmanpha, a sagihna-ah khrisolait suangmanpha, a giatna-ah beryl suangmanpha, a kuana-ah topaz suangmanpha, a sawmna-ah khrisoprase suangmanpha, a sawm le khatna-ah jakinth suangmanpha, a sawm le nihna-ah amethyst suangmanpha tawh a kizem hi.</VERS>
			<VERS vnumber="21">A kongpi sawm le nihte kep sawm le nih tawh a kibawl hi a, kongpi khat ciangin kep sabit khat ahi hi. A khuapi sung lampite kham citak vive hi a, limlang bangin a sung kimu paisuak thei hi.</VERS>
			<VERS vnumber="22">A Vanglian Topa Pasian le Tuuno pen khuapi biakinn hita ahih manin tua khua sungah biakinn dang ka mu kei hi.</VERS>
			<VERS vnumber="23">Pasian’ minthanna vang pen khuavak hi a, Tuuno zong meivak hi khin ahih manin tua khuapi in nitaang le khataang cihte kisam lo hi.</VERS>
			<VERS vnumber="24">Tua a taang sungah leitung mite lam pai ding uh a, leitung kumpite in a neihsa khempeuh uh hong paipih ding uh hi.</VERS>
			<VERS vnumber="25">Zan khuamial hun cih om lo ding ahih manin kulhkongpite khak hun cih om loin a tawntungin kihong paisuak ding hi.</VERS>
			<VERS vnumber="26">Leitung mite’ hauhna le liatna teng tua khuapisung hong kitunpih ding hi.</VERS>
			<VERS vnumber="27">Ahi zongin a siang lo, a hoih loin a gamta mi, zuau a gen mite kuamah lut thei lo ding uh a, a nungta mite a kigelhna Tuuno laibu sungah a min a omte bek tua khuapi sungah lut thei ding uh hi.</VERS>
		</CHAPTER>
		<CHAPTER cnumber="22">
			<VERS vnumber="1">Tua ciangin vantungmi in Pasian le Tuuno tokhom panin a hong luang khia, kristal suangmanpha bangin a tee selsel gun tui hong lak a,</VERS>
			<VERS vnumber="2">khuapi sung lampi laizangah a luang hi. Tua gun pang tuakah nuntakna singkung po a, kha simin gah ahih manin kum khat sungin sawm le nih vei a gah hi. A tehte zong natna dam nading zatui-in kizang hi.</VERS>
			<VERS vnumber="3">Pasian’ samsiatna a ngah peuhpeuh tua khua sungah om lo hi. Tua khuapi sungah Pasian le Tuuno’ tokhom om dinga, ama nasemte in amah a bia ding uh hi.</VERS>
			<VERS vnumber="4">Amaute in ama maitang mu ding uh a, a taltang tung uhah ama min kigelh ding hi.</VERS>
			<VERS vnumber="5">Topa Pasian pen amaute’ khuavak hi-in, a tawntungin amaute in uk paisuak ding uh ahih manin khuamial hun cih om nawn lo dinga, khua a vaksak ding meivak le nitaang cihte kisam lo ding uh hi.</VERS>
			<VERS vnumber="6">Tua ciangin vantungmi in kei kiangah, “Hih thute muantaak a, thuman ahi hi. Kamsangte tungah a Kha Siangtho a pia Topa Pasian in a hong piang baih ding thute, a nasemte tungah a lak dingin a vantung mite a hong sawl hi,” hong ci hi.</VERS>
			<VERS vnumber="7">Jesuh in, “Kei a hong pai baihta ding ka hi hi. Hih laibu sunga kigelh thu a zui mite mi hampha ahi hi,” a hong ci hi.</VERS>
			<VERS vnumber="8">Keimah Johan in hih thute za-in ka muh ahi hi. Hih thute za-in ka muh ciangin hih thute kei tungah a hong lak vantungmi a bia dingin a khe phungah ka boksuk hi.</VERS>
			<VERS vnumber="9">Ahi zongin amah in, “Kei hong bia kei in. Kei pen nang le na sanggamte le hih laibu sungah a om thu a zui mite tawh nasemkhawm khat ka hi hi. Pasian bia in,” hong ci hi.</VERS>
			<VERS vnumber="10">Tua ciangin vantungmi in kei kiangah, “Hih laibu sungah a kigelh thute a tun ding hong naita ahih manin imcip kei in.</VERS>
			<VERS vnumber="11">A gilo mite gilo lailai henla, a kihhuai gamtatte kihhuai gamtat lailai henla, a hoih gamtatte hoih gamtat lailai henla, a siangtho mite a siangtho mah hi lailai tahen!” hong ci hi.</VERS>
			<VERS vnumber="12">Tua ciangin Jesuh in, “Kei ka hong pai baihta dinga, mi khempeuh a gamtatna uh tawh kizui-in a thaman ding uh ka hong puak ding hi.</VERS>
			<VERS vnumber="13">Kei pen a masa le a nunung, a kipatna le a tawpna a cihnopna ahi Alfa le Omega ka hi hi,” a hong ci hi.</VERS>
			<VERS vnumber="14">Khuapi kulhkongpi sungah a lut theih nading le nuntakna singgah a nek theih nadingun a puan uh a siangin a sawp mite, mi hampha ahi uh hi.</VERS>
			<VERS vnumber="15">Ahi zongin a lampial mite, aisan mite, a paktat mite, mi thatte, milim biate le zuaugen nuamsa-in zuau a gengen mite, khuapi pualamah a om uh hi.</VERS>
			<VERS vnumber="16">“Keimah Jesuh in pawlpite adingin hih thute nang kiangah a hong gen dingin ka vantungmi ka hong sawl hi. Kei pen David’ zung le a suan ahi, zingsol ka hi hi,” a hong ci hi.</VERS>
			<VERS vnumber="17">Kha Siangtho le Mothak in Jesuh kiangah, “Hong pai in,” a ci uh hi. Hih thu a za mi khempeuh in zong Jesuh aw, “Hong pai in,” ci ta uh hen. A dangtak mi khempeuh hong pai uh henla, a deih khempeuh in nuntakna tui a khongin hong la ta uh hen.</VERS>
			<VERS vnumber="18">Keimah Johan in hih laibu sungah a kigelh thu a za mi khempeuh ka hong hilhkholh nopna panin: A thu a behlap na om uhleh Pasian in zong hih laibu sungah a kigelh gimnate note tungah hong behlap dinga,</VERS>
			<VERS vnumber="19">hih laibu sungah a kigelh thute a hem khia na om uhleh Pasian in zong hih laibu sungah a kigelh nuntakna singgah le Khuapi Siangtho sungah na ngah ding uh hamphatnate note kiang panin hong hepkhiatsak ding hi.</VERS>
			<VERS vnumber="20">Hih thu khempeuh hong genin teci a pang mipa in, “Ka hong pai baih taktak ding hi,” hong ci hi. Na cih bangin hi ta peuh hen. Topa Jesuh aw, hong pai ta in!</VERS>
			<VERS vnumber="21">Topa Jesuh hong hehpihna thupha, note khempeuh tungah hong om tahen. Amen.</VERS>
		</CHAPTER>
</BIBLEBOOK>