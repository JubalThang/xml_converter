<BIBLEBOOK bnumber="" bname="Galati" bsname="Bal">
		<CHAPTER cnumber="1">
			<VERS vnumber="1">Mihingte’ hong sehna le hong sawlna tawh sawltak na a sem hi loin, Jesuh Khrih le sihna panin tua Jesuh a thosakkik Pasian’ hong sawlna tawh sawltak na a sem keimah Paul in Galati gam a om pawlpi tuamtuamte tungah lai ka hong khak hi.</VERS>
			<VERS vnumber="2">Kei tawh a omkhawm i Khristianpihte in zong note hong hopih uh hi.</VERS>
			<VERS vnumber="3">Eite’ Pa Pasian le Topa Jesuh Khrih in note khempeuh tungah dikna le nopsakna thupha hong tungsak tahen.</VERS>
			<VERS vnumber="4">A siahuai tuhun sung panin eite a hong suahtaksak nadingin eite’ Pa Pasian’ deihna tawh kizui-in i mawhna hangin tua Jesuh Khrih a mahmah a hong kipiatawm ahi hi.</VERS>
			<VERS vnumber="5">Pasian’ min thang tawntung tahen! Amen.</VERS>
			<VERS vnumber="6">A hong hehpihna tawh Khrih hangin note a hong sam Pasian nusiakik pakin lungdamna thudang khat na sang malam na hih manun lamdang ka sa mahmah hi.</VERS>
			<VERS vnumber="7">A taktakin ci lehang lungdamna thu adang a om hi lo a, mi pawlkhatte in note’ lungsim hong toknawi-in, Khrih hanga lungdamna thu hei-in thudang tawh laih nuam uh ahih manin, tua amau’ deih thu pen lungdamna thu a cihsak mawkmawk ka hi hi.</VERS>
			<VERS vnumber="8">Note tungah ka hong hilhsa uh lungdamna thu tawh a kilehngatin, kote a kipan vantungmi dongin thudang a hong hilh a om leh tua a hong hilh mipa hell khuk sungah tung tahen!</VERS>
			<VERS vnumber="9">Ka hong gen ngeisa mah bangin kong gen kikin-ah: Note’ sansa lungdamna thu tawh a kilehngatin thudang a hong hilh mi peuhpeuh hell khuksung tung tahen!</VERS>
			<VERS vnumber="10">Hih bangin thu ka gen ciangin mite’ hong pahtak theih nading a zong tawh kibang na hong sa uh hiam? Mite’ pahtak ding a ut ka hi kei a, Pasian’ hong pahtak ding a hanciam ka hi hi. Mihingte’ hong pahtak theih nadingin a gamta hi zenzen leng, Khrih’ nasem ka hi kei ding hi.</VERS>
			<VERS vnumber="11">Sanggamte aw, keima hilh lungdamna thu pen mihingte tung panin a hong kipan ahih lohna thu na theih ding uh ka deih hi.</VERS>
			<VERS vnumber="12">Mi khatpeuh tung panin ka ngah hi lo a, mi khatpeuh in hong hilh zong hi lo hi. Jesuh Khrih in kei tungah a hong lahna hang bekin hih thu a thei ka hi hi.</VERS>
			<VERS vnumber="13">Jew biakna sungah ka omlai hunin Pasian’ pawlpi tuamtuamte bawlsiat ding kin mahmahin, a bei mang nading uh ka hanciamna,</VERS>
			<VERS vnumber="14">le ka khangualte lakah Jew biakna lamah a makai pen ka hihna thu le ka pu ka pate uh tang ngeinate a nakkin mahmah ka hihna a kipanin ka pianzia ngeisate khempeuh na zaksa na theihsa uh ahi hi.</VERS>
			<VERS vnumber="15-16">Ahi zongin Pasian in a hong hehpihna tawh ka suahma pekin kei hong teelin ama na a sem dingin hong sam khin hi. Keimah in ama Tapa hanga lungdamna thu, Gentail mite lakah ka hilh theih nadingin kei tungah a Tapa hong kilatsak hun laitakin kuama kiangah thu dongin ka pai kei a,</VERS>
			<VERS vnumber="17">keima hun ma-in sawltak na a sem khinsa mite tawh a kimu dingin zong Jerusalem khua-ah ka pai tuan kei hi. Arabia gamah ka pai zaw a, tua lai panin Damaskas khua-ah ka kileh hi.</VERS>
			<VERS vnumber="18">Tuazawh kum thum khit ciangin Peter kiangah a hawh dingin Jerusalem khua-ah ka pai a, ama kiangah kha lang sung ka taam hi.</VERS>
			<VERS vnumber="19">Tua hun laitakin Topa’ sanggam James sim loh sawltak kuamah dang ka mu kei hi.</VERS>
			<VERS vnumber="20">Hih ka thugente a man vive hi a, zuaugen het lo ka hih lamtak Pasian in hong thei hi.</VERS>
			<VERS vnumber="21">Tua lai panin Syria le Silisia gamah ka pai hi.</VERS>
			<VERS vnumber="22">Tua hun ciang dong Judea gam a om Khrih pawlpi tuamtuamte in ka melin hong thei nai lo uh a,</VERS>
			<VERS vnumber="23">“Ei a hong bawlsia ngei mipa in a maimansak nop Khrih upna thu mah a hilhhilh hi,” ci-in a kigenna thu a zak bek uh ahi hi.</VERS>
			<VERS vnumber="24">Tua hi a, keima tunga thupiang hangin amaute in Pasian’ min a phat uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Tuazawh kum sawm le kum li khit ciangin Barnabas tawh Jerusalem khua-ah ka paikik a, Titus zong ka tonpih hi.</VERS>
			<VERS vnumber="2">Pasian’ hong sawlna tawh tua lai-ah a pai ka hi hi. Ka nasepnate a mawkna a suahkhak ding ut lo ka hih manin makai lian a kineite tawh a tuamin kimuhna khat ka nei a, Gentail mite lakah ka hilh lungdamna thute amaute kiangah gentelna khat ka nei hi.</VERS>
			<VERS vnumber="3">Kei tawh a kithuah Titus nangawn Grik mi hinapi-in a vun ki-atsak tuan lo hi.</VERS>
			<VERS vnumber="4">Ahi zongin mi pawlkhat in atsak nuam sam uh hi. Khrih Jesuh tawh ka kipawlna hangun suahtakna ka ngahna thu uh a kansim dingin amaute thu um mi kineihkhemin kote lakah hong kihel uh hi. Amaute in kote pen sila hong suaksak nuam uh ahi hi.</VERS>
			<VERS vnumber="5">Lungdamna thuman taktak pelhem hetloin note adingin a kipsuak theih nadingin amaute’ deihna themkhat zong ka zui het kei uh hi.</VERS>
			<VERS vnumber="6">Jerusalem khua-a om makai lian a kinei mite in kei’ nasepna tawh kisai thu-ah bangmah genthuah ding nei lo uh hi. (Pasian in maitang zahtak tuam nei tuan lo ahih manin hih bangin thu a gen ngam ka hi hi.)</VERS>
			<VERS vnumber="7">Amaute in genthuah ding a neih gen loh, Jew mite tungah lungdamna thu hilh ding nasep, Pasian in Peter tungah a piak mah bangin, Gentail mite tungah lungdamna thu hilh nading nasep, Pasian in kei tungah a hong piakna thu a mu zaw uh hi.</VERS>
			<VERS vnumber="8">Bang hang hiam cih leh Jew mite lakah sawltak nasep a sem dingin Peter a koih mah bangin Gentail mite lakah sawltak nasep a sem dingin Pasian in kei a hong koih hi.</VERS>
			<VERS vnumber="9">Makai a kinei James, Peter le Johan-te in Gentail mite lakah nasem dingin Pasian in kei hong sehna thu thei uh ahih manin, Pasian sungah nasemkhawm khat ihi hi, cih hong lahna uh limin kei le Barnabas tawh khut kiletna hong bawl uh hi. Kei le Barnabas in Gentail mite lakah na semin amaute in Jew mite lakah na a sep nading uh thukimna ka nei uh hi.</VERS>
			<VERS vnumber="10">Kote in amaute lakah a om mizawngte ka phawk ding uh hong kal bek a, tua lah kei zong ngaihsut penin ka neihsa thu mah ahi hi.</VERS>
			<VERS vnumber="11">Antiok khua-ah Peter hong hawh sungin a gamtat khialhna hangin thu uppih mite lak mahah amah ka taii hi.</VERS>
			<VERS vnumber="12">James in a hong sawl mi pawlkhatte, tua khua-ah a hong tunma-in Peter in thu um Gentail mite tawh an nekhawm napi-in, Gentail mite vun at ding hi, a ci mite a kihtakna hangin tua mite hong tun ciangin Gentail mite tawh an nekhawm ngam nawn loin hong kihem khia hi.</VERS>
			<VERS vnumber="13">Thu um Jew midangte zong hong meidawisuah a, amaute’ gamtatna hangin Barnabas nangawn meidawi-in amaute bangin hong gamta hi.</VERS>
			<VERS vnumber="14">Lungdamna thu tawh kizui-in a mantakin gamta lo uh hi, ci-in ka muh ciangin amaute khempeuh’ zakin Peter kiangah, “Nang pen Jew mi hinapi-in Jew mi bangin gamta loin Gentail mite bangin a gamta khinsa na hi hi. Tua bangin a gamta khinsa hinapi-in bang hangin tu-in Gentail mite, Jew mite bangin a gamtat nadingun na gamtatna tawh lakkik na hi hiam?” ka ci hi.</VERS>
			<VERS vnumber="15">A taktakin ci lehang kote pen ka pian ka patun Jew mi ka hi uh a, “Mawhnei Gentail mi,” ka cih pawlte uh ka hi kei uh hi.</VERS>
			<VERS vnumber="16">Ahi zongin Jesuh Khrih upna hang bek tawh Pasian tawh kipawl theihna kingahin, Thukham zuihna hang tawh kingah ngei lo hi, ci-in ka thei uh hi. Kote mahmah in zong, Khrih hangin Pasian tawh ka kipawl theih nadingun Jesuh Khrih ka um uh a, Thukham deihna ka zuihna hang uh tawh hi lo hi. Bang hang hiam cih leh Thukham zuihna hang tawh kuamah in Pasian tawh kipawl theihna ngah zo lo hi.</VERS>
			<VERS vnumber="17">Tua ahihleh Khrih ka upna hangun Pasian tawh kipawl theih nading ka hanciam uh ciangin mimawh mah ka hihna uh ka thei uh hi. Tua ahihleh Khrih pen mawhna a piangsak a suak ding hiam? Suak het lo ding hi.</VERS>
			<VERS vnumber="18">Thukham zuihna hang hi lo hi, ci-in ka phiatsa uh thu tu-in pankik leuleu leng kei mahmah Thukham khial pa ka suakkik zel ding hi.</VERS>
			<VERS vnumber="19">Thukham tawh kisai-in ahihleh Pasian adingin ka nuntak theih nadingin tua Thukham mah in kei hong thatkhin ahih manin Thukham tawh kisai thu-ah misi bang ka hi hi. Singlamteh tungah Khrih a kithah lai-in kei zong amah tawh a sikhawm ka hi hi.</VERS>
			<VERS vnumber="20">Tua ahih manin tuhuna ka nuntakna zia pen kei hang hi nawn loin ka sungah a hong om Khrih hang ahi hi. Tua hi a, keimah hong itin, keima adingin a nuntakna a hong pia Pasian’ Tapa ka muanna tawh tu laitakin a nungta ka hi hi.</VERS>
			<VERS vnumber="21">Hih bang ka gen ciangin Pasian’ hehpihna thupha ka deih lohna ahi kei a, Thukham zuihzawhna hangin Pasian tawh kipawl theihna om hileh, singlamteh tungah Khrih sihna a mawkna hi lel ding hi, a ci nuam ka hizaw hi.</VERS>
		</CHAPTER>
		<CHAPTER cnumber="3">
			<VERS vnumber="1">Galati mihaite aw, singlamteh tungah Jesuh Khrih a sihna thu teltakin na theihsa uh ahih manin kua’ khemsa-in hici thei mawk na hi uh hiam?</VERS>
			<VERS vnumber="2">Thukham na zuihna hangun Pasian’ Kha Siangtho ngah na hi uh hiam, ahih kei leh lungdamna thu za-in na upna hang uh hizaw ahi hiam?</VERS>
			<VERS vnumber="3">Pasian’ Kha Siangtho tawh na pat khit uh ciangin nomau’ thatanghat thu tawh khup a sawm ding zahin hici hai lawmlawm na hi uh hiam?</VERS>
			<VERS vnumber="4">A beisa huna na tuahsa uh thute khempeuh a mawkna suakkhin zen ding ahi hiam? Tawmkhat beek phattuamna hong pia thei tei dingin ka um hi.</VERS>
			<VERS vnumber="5">Note in Thukham na zuihna hangun Pasian in Kha Siangtho hong pia-in nalamdang hong bawl ahi hiam, ahih kei leh lungdamna thu za-in na upna hang uh hizaw ahi hiam?</VERS>
			<VERS vnumber="6">Abraham tunga thupiang ngaihsun dih un. Lai Siangtho in, “Abraham in Pasian um a, tua a upna hangin Pasian in amah tawh a kipawl thei dingin mihoihin a sang hi,” na ci hi.</VERS>
			<VERS vnumber="7">Tua ahih manin Abraham’ suanlekhak a man taktak i cihte pen upna a nei mite ahihna thu na theih ding uh ahi hi.</VERS>
			<VERS vnumber="8">Jew mite mah bangin Gentail mite in zong a upna uh hangin amah tawh a kipawl thei dingin Pasian in a bawl nading thu, Lai Siangtho in na ma-theih hi. Tua ahih manin Lai Siangtho in Abraham tungah Lungdamna Thuthak na ma hilh khol a, “Pasian in leitung mi khempeuh thupha a piak nadingin nangmah hong zang ding hi,” na ci hi.</VERS>
			<VERS vnumber="9">Abraham in a up manin Pasian in thupha a piak mah bangin Pasian a um midang khempeuh in zong thupha a ngah ahi uh hi.</VERS>
			<VERS vnumber="10">Hih thu tawh kisai-in Lai Siangtho in, “Thukham laibu sunga kigelh khempeuh a vekpi-in a zuikhin tawntung lote in Pasian’ samsiatna thuak hi,” ci ahih manin Thukham a suangte pen samsiatna a ngah mite ahi uh hi.</VERS>
			<VERS vnumber="11">Tu-in Lai Siangtho in, “Upna hangin Pasian tawh a kipawl thei mite bek nungta ding hi,” na ci ahih manin Thukham hangin kuamah in Pasian tawh kipawl theihna a ngah lohna thu teltakin hong kilang hi.</VERS>
			<VERS vnumber="12">Lai Siangtho in, “Thukham’ deih bangin a gamta zote nungta ding hi,” na ci ahih manin Thukham zuihna le upna thu na kimemat kha lo hi.</VERS>
			<VERS vnumber="13">Lai Siangtho in, “Sing tungah a kikhai mi peuhmah Pasian’ samsiat mi ahi hi,” na ci ahih manin eite adingin Khrih in samsiatna a thuak manin Thukham zuihlahna hangin samsiatna panin eite a hong tan khia ahi hi.</VERS>
			<VERS vnumber="14">Khrih in eite a hong tatna pen, eite in i upna hangin Pasian in a hong ciam Kha Siangtho ngahin, Pasian in Abraham tungah a ciam thuphate zong, Jesuh Khrih hangin Gentail mite tungah a kipiak theih nading a deihna ahi hi.</VERS>
			<VERS vnumber="15">Khrih sungah sanggamte aw, i theih theih ngei gentehna khat ka hong zang ding hi. Mi nih in thu khatpeuhah thukimna nei-in letmat a thuh khit uh ciangin kuamah in tua thukimna nungphiat thei lo, zong behlap thei lo hi.</VERS>
			<VERS vnumber="16">Tu-in Pasian in Abraham le ama suan pa tungah thuciamna nei hi. Lai Siangtho sungah a kigelhna-ah, mi tampi a cihnopna ahi, “Na suan le na khakte,” cih kammal na zang lo a, mi khat bek ahi Khrih a cihnopna-in, “Na suan pa,” ci-in na gen hi.</VERS>
			<VERS vnumber="17">Tu-in ka hong gennop thu in: Pasian in Abraham tawh thuciamna bawl a, tua a thuciamna peksat sawm lo hi. Tua ahih manin tua thuciamna a kibawlzawh kum zali le kum sawmthum khit ciangin a kinung piak Thukham in tua thuciamna peksatin phiat thei lo ding hi.</VERS>
			<VERS vnumber="18">Pasian’ hong piakkhong pen Thukham zuihna hang tawh a kingah hi mawk leh piak ding hong ciamna hangin a kingah hi nawn lo ding hi. Ahi zongin Pasian in Abraham tungah letsong a piakna pen a thuciamnasa tawh kizui-in a piak ahi hi.</VERS>
			<VERS vnumber="19">Tua ahihleh Thukham bangin a kimang ding ahi hiam? Khialhna cih bang ahi hiam, cih a kitheih nadingin thuciamna banah hong kipiathuah hi a, thuciam a kipiakna, Abraham’ suan pa’ hun ciang dong bek a kimang dingin a kingaihsun ahi hi. Mihingte tungah Thukham hong kipiak lai-in vantungmi hong kisawlsawn a, mihing ahi Moses tungah hong kipiasawn hi.</VERS>
			<VERS vnumber="20">Ahi zongin Pasian in Abraham tungah thuciamna a bawl laitakin kuamah sawlsawn nei loin amah bek in a piak ahi hi.</VERS>
			<VERS vnumber="21">Tua ahihleh Thukham le Pasian’ thuciamnate a kilehngat ahi uh hiam? Hi hetlo hi. Mihingte tungah hong kipia Thukham in nuntakna taktak hong pia thei hileh tua Thukham zuihna hangin mi khempeuh in Pasian tawh kipawl theihna ngah ding uh hi.</VERS>
			<VERS vnumber="22">Ahi zongin Jesuh Khrih a um mite tungah a upna hangun Pasian’ thuciam a kipiak theih nadingin Lai Siangtho in, “Mawhna khutnuai-ah leitung mi khempeuh a om hi,” na ci hi.</VERS>
			<VERS vnumber="23">Tua ahih manin upna thu hong tunma hun sungteng, upna thu a kilahkhiat ding ngakna-in Thukham in eite a hong hencip phot ahi hi.</VERS>
			<VERS vnumber="24">Tua hi a, i upna hangin Pasian tawh kipawl theihna i ngah nadingin Khrih a hong pai hun ciang dong, Thukham in eite a hong uk ahi hi.</VERS>
			<VERS vnumber="25">Tu-in ahihleh upna hun hita ahih manin Thukham in eite hong uk thei nawn lo hi.</VERS>
			<VERS vnumber="26">Khrih Jesuh tawh na kipawl manun note khempeuh Pasian’ tate na suah theihna uh pen na upna hang uh ahi hi.</VERS>
			<VERS vnumber="27">Khrih sungah a kiphum note in Khrih’ pianzia a nei khinta na hi uh hi.</VERS>
			<VERS vnumber="28">Tua ahih manin Jew mi le Gentail mi, sila le sila ahi lo, numei le pasal cih bangin kideidanna om nawn lo a, note khempeuh Khrih tawh na kipawlna hangun pawlkhat hi-in, a kibangkim na hi uh hi.</VERS>
			<VERS vnumber="29">Khrih tawh na kipawl nak-uhleh Abraham’ suante na hita uh a, Pasian’ hong khap thute a ngah ding na hi uh hi.</VERS>
		</CHAPTER>
		<CHAPTER cnumber="4">
			<VERS vnumber="1">Ahi zongin gamhluah ding tapa in a pa’ neihsa khempeuh a luah ding hinapi-in a neulai hun sungteng silate mah bangin bangmah thu nei lo hi.</VERS>
			<VERS vnumber="2">A pa in ama gamhluah ding teng a piakma, a neulai hun sungteng, midang in tua naupang kemin a vai ding a hawmsak hi.</VERS>
			<VERS vnumber="3">Tua mah bangin eite zong kha thu-ah i neulai hun sungteng huihlak a uk vangneite’ khutnuai-ah a om ihi hi.</VERS>
			<VERS vnumber="4-5">Ahi zongin a hun a cin ciangin eite khempeuh Pasian’ tate i suah theih nadingin Thukham nuai-ah a om mite a hong tan khia dingin Pasian in a Tapa hong paisak a, tua Tapa pen leitung ngeina bangin numei sung panin hong suakin, Jew Thukham sungah hong nungta hi.</VERS>
			<VERS vnumber="6">Note pen ama tate na hihna uh a hong lah nadingin Pasian in ama Tapa’ Kha Siangtho, eite sungah hong tumsak a, tua Kha Siangtho in Pasian pen, “Pa aw, pa aw,” hong cisak hi.</VERS>
			<VERS vnumber="7">Tua ahih manin note pen sila hi nawn loin Pasian’ tate na hih manun Pasian in ama tate adingin a koih khempeuh, note tungah hong pia ding hi.</VERS>
			<VERS vnumber="8">A beisa hunah Pasian thei lo na hih manun Pasian ahi lo vangliatna a neite’ sila-in na om uh hi.</VERS>
			<VERS vnumber="9">Ahi zongin note in tu-in Pasian meltheih khinin, tua ahih kei leh Pasian in note hong meltheih khinta ahih manin, a bang hangin bangmah a hih zo lo, a ginalo tua bangte lamah kiheikik nuam a, sila va suakkik nuam na hi uh hiam?</VERS>
			<VERS vnumber="10">Note in nite, khate, hunte, kumte a kipan pawi tuamtuamte limtakin tan ding na hah ngaihsut mahmah uh hi.</VERS>
			<VERS vnumber="11">Tua ahih manin note adingin ka nasepna khempeuh a mawkna a suahkhak ding ka hong lunghihmawhsak mahmah hi.</VERS>
			<VERS vnumber="12">Sanggamte aw, Thukham thu tawh kisai-in note’ gamtat bangin ka hong gamtat mah bangin kei’ gamtat mah bangin na hong gamtat ding uh kong thum hi. A beisa hunah kei tungah na hong gamta khial nai kei uh hi.</VERS>
			<VERS vnumber="13">Note kiangah lungdamna thu hilh ding ka hong kipatna pen ka pumpi cidam lohna hang ahihna thu na theihsa uh ahi hi.</VERS>
			<VERS vnumber="14">Ka pumpi cidam lohna pen note adingin thu haksapi hinapi-in kei na hong simmawhbawl tuan kei uh a, zong na hong nolh tuan kei uh hi. Vantung panin a hong pai vantungmi zin do bang le Khrih Jesuh mahmah zin a do bangin na hong limbawl uh hi.</VERS>
			<VERS vnumber="15">Tua hun laitakin lungdam mahmah napi-in tu-in a bangci ta na hi uh hiam? A hithei khat hileh, tua hunin na mittang nangawn uh khel khia-in kei a hong pia nuamte na hihna uh teltakin ka thei hi.</VERS>
			<VERS vnumber="16">Note kiangah thuman ka hong genna hangin kei a hong galbawl na hi uh hiam?</VERS>
			<VERS vnumber="17">Tua mi pawlkhatte in note hong engin hong kin mahmah uh hi; ahi zongin amaute’ ngimna a hoih hi khol lo hi. Amaute’ hong kin bangin note in zong amaute kinin na kipawl theih nadingun kei kiang panin note a hong khen khia nuam ahi lel uh hi.</VERS>
			<VERS vnumber="18">Ngimna hoih nei ahih nak-uhleh note’ phattuam nading kinna pen note tawh ka hong omkhawm sung bek hi loin, a tawntungin kin ding a hoih ahi hi.</VERS>
			<VERS vnumber="19">Taneute aw, note in Khrih’ pianzia bang na neih dong uh, naupaii nupi in ta a suah ding a gimpih bangin note ka hong lunggimpih ding hi.</VERS>
			<VERS vnumber="20">Note in ka maisuah na muh theih nadingun hithei hileh note tawh ka omkhawm nuam mahmah hi. Tu-in note ka hong lunghimawh mahmah hi.</VERS>
			<VERS vnumber="21">Thukham nuai-ah a om nuam mite aw, Thukham in a gen thu a tel taktak mah na hi uh hiam?</VERS>
			<VERS vnumber="22">Lai Siangtho sungah hih bangin na kigelh hi: Abraham in tapa nih nei a, khat pen a zi’ silanu tawh a neih a tapa hi a, a khat pen a zi tawh a neih a tapa ahi hi.</VERS>
			<VERS vnumber="23">Silanu tawh a neih a tapa pen leitung ngeina bangin a suak mawkmawk hi a, ahi zongin a zi tawh a neih a tapa pen Pasian’ thuciamna tawh kizui-in a suak ahi hi.</VERS>
			<VERS vnumber="24">Hihte pen gentehna lim ahi hi. Hih nupi nihte pen thuciamna nam nih a lahna ahi hi. Sila a suak tate a hing khia nu Hagar hi a, Sinai Mual tunga kipia thuciamna a lahnopna ahi hi.</VERS>
			<VERS vnumber="25">Arabia gam a om Sinai Mual lim ahi Hagar pen tu laitakin a mite tawh salin a om Jerusalem khuapi a cihnopna ahi hi.</VERS>
			<VERS vnumber="26">Ahi zongin vantung Jerusalem pen sal hi lo a, eite’ pianna nu ahi hi.</VERS>
			<VERS vnumber="27">Bang hang hiam cih leh Lai Siangtho sungah,“A ciing nupi aw, lungdam in.Nausuah natna a thei ngei lo nupi aw,nuamin kiko in.Bang hang hiam cih leha pasal in a nusiat nupi ina pasal tawh a om tawntung nupi sanginta hau zaw ding hi,”ci-in na kigelh hi.</VERS>
			<VERS vnumber="28">Tu-in eite zong, Isaac mah bangin Pasian’ thuciamna hangin a piang tate ihi hi.</VERS>
			<VERS vnumber="29">Tua hun laitakin leitung ngeina bangin a piang mawkmawk tapa in Pasian Kha Siangtho hangin a piang tapa a bawlsiat mah bangin, tuhunin zong eite hong kibawlsia hi.</VERS>
			<VERS vnumber="30">Ahi zongin Lai Siangtho sungah, “Sila numei’ tapa in sila ahi lo numei’ tapa tawh gamh luahkhawm thei lo ding ahih manin, sila numei le a tapa hawl khia in,” na kici hi.</VERS>
			<VERS vnumber="31">Tua ahih manin sanggamte aw, eite pen sila numei’ tate ihi kei a, sila ahi lo numei’ tate ihi hi.</VERS>
		</CHAPTER>
		<CHAPTER cnumber="5">
			<VERS vnumber="1">Khrih in eite hong khahkhiat khitna hangin mi suaktate hi khinta ihih manin tua suahtakna thu-ah kipin om unla, sila va suakkik nawn kei un.</VERS>
			<VERS vnumber="2">Tu-in keimah Paul in kong gen ding thu limtakin na ngai un: Note in vun-atna na zat uhleh note adingin Khrih’ nasepna a kimanna a om het lo ahi hi.</VERS>
			<VERS vnumber="3">Vun-atna a zang mi khempeuh in Thukham dang khempeuh zong a vekpi-in a zuih ding a tavuan ahihna thu teltakin phawk ta uh hen.</VERS>
			<VERS vnumber="4">Thukham zuihna hangin Pasian tawh kipawl theih nading a hanciamte pen Khrih tawh a kikhen na hi uh a, Pasian’ hehpihna in note hong huam thei lo hi.</VERS>
			<VERS vnumber="5">Kote ahihleh Pasian in amah tawh a kipawl thei dingin hong bawl ding hi, ci-in lamenin, kote’ upna hangin Kha Siangtho’ vangliatna tawh hong piang ding hi, ci-in a om ka hi uh hi.</VERS>
			<VERS vnumber="6">Bang hang hiam cih leh Jesuh Khrih tawh i kipawl ciangin vun-atna le vun-at lohna a thupi tuan om lo a, Khrih i upna hangin midangte i itna a thupi hi bek hi.</VERS>
			<VERS vnumber="7">A beisa hunah hoihtakin a gamtate na hi uh hi. Tu-in a manin na gamtat loh nadingun kua in lam hong pialsakin Pasian’ thu hong mang losak ahi hiam?</VERS>
			<VERS vnumber="8">Note a hong sam Pasian in note na pial nadingun hong zol khia het lo ding hi.</VERS>
			<VERS vnumber="9">Silngo themno khat in annel lom buppi tawk thei hi, na kici hi.</VERS>
			<VERS vnumber="10">Eite, Topa tawh a kipawl khawmte ihih manin kei tawh a kilamdangin note in bangmah ngaihsut tuam nei het lo ding, ci-in kong muang a, a kua a kua hitaleh note hong nawngkaisakte pen Pasian in gim pia ding hi, ci-in ka um hi.</VERS>
			<VERS vnumber="11">Sanggamte aw, vun-atna kisam hi, ci-in a hilh lai hi leng, bang hangin bawlsiatna thuak zenzen ding ka hi hiam? Tua bangin thu a hilh hi leng, singlamteh tunga Khrih’ sihna thu ka hilhna hangin bangmah buaina a om kei ding hi.</VERS>
			<VERS vnumber="12">No hong lungkhamsak mite in a maban uh nawtsuak uh henla, a ut leh a pasal na teng nangawn uh at khia mangkhin vet uh hen!</VERS>
			<VERS vnumber="13">Sanggamte aw, note na hih uhleh a suakta mi ahi dingin Pasian in a hong sap ahi hi. Ahi zongin tua suahtakna pen na pumpi uh ut bangbangin gamtat theih nadingin paulam zonna-in nei kei unla, itna tawh khatlekhat kikhualna-in zang zaw un.</VERS>
			<VERS vnumber="14">Bang hang hiam cih leh Thukham khempeuh thu khatin kigawm thei a, “Nangmah na ki-it bangin na veengte na it in,” cihna tawh kitomlak thei hi.</VERS>
			<VERS vnumber="15">Ahi zongin note pen gamsa bangin khatlekhat kiphuai-in kipetkha le-uhcin na vekpi-un na siatlawhkhak ding uh lauhuai ahih manin hoihtakin na kidawm un.</VERS>
			<VERS vnumber="16">Note kiangah kong gen thu in: Kha Siangtho’ hong sawlna bangin gamta unla, na pumpi uh utna bangin gamta kei un.</VERS>
			<VERS vnumber="17">Bang hang hiam cih leh ei’ pumpi ut bangin gamta lehang Kha Siangtho’ deihna tawh na kituak lo a, Kha Siangtho’ deihna bangin gamta lehang ei’ pumpi deihna tawh na kituak lo zel ahih manin hih nih tegel a kilangpang niloh na hi a, note’ ut bangin a gamta thei lo na hi uh hi.</VERS>
			<VERS vnumber="18">Kha Siangtho’ deihna bangin na gamtat uhleh Thukham khutnuai-ah na om nawn kei uh hi.</VERS>
			<VERS vnumber="19">Tu-in mihing pianzia hong kitel a, tuate pen: Numei tawh mawhna, thangtatna, lanluat mana khialhna,</VERS>
			<VERS vnumber="20">milim biakna, mi bumna, kilangbawlna, kitotna, hazatna, hehna, huaihamna, kikhenna, pawltuam lungsim neihna,</VERS>
			<VERS vnumber="21">enna, zukhamna le biakna pawi-ah zukhamna a kipan adangdangte ahi hi. A beisa hunah ka hong hilhkholhsa bangin tu-in ka hong genkikin-ah: Hih bangin a gamta mite pen Pasian’ Ukna sungah omkha het lo ding hi.</VERS>
			<VERS vnumber="22">Ahi zongin Kha Siangtho’ sawlna bangin gamtatnate pen: Itna, lungdamna, lungnopna, lungduaina, migitna, hoihna, cihtakna,</VERS>
			<VERS vnumber="23">dikna le pumpi ki-uk zawhna hi a, hih bangin a gamta mite, Thukham in bangmah cih thei lo hi.</VERS>
			<VERS vnumber="24">Tua hi a, Jesuh Khrih a zui mite in a leitung lungsim pianzia uh le a leitung lungsim deihna khempeuh uh a phiat khitsa ahi hi.</VERS>
			<VERS vnumber="25">Kha Siangtho in eite hong nungtasak khinta ahih manin ama hong sawlna bangin eite a nungta ding ihi hi.</VERS>
			<VERS vnumber="26">Kuamah kiphasak loin, khatlekhat kiphin loin, kuamah i kihaza kei ding hi.</VERS>
		</CHAPTER>
		<CHAPTER cnumber="6">
			<VERS vnumber="1">Sanggamte aw, mi khatpeuh a gamta khial a om ciangin, Kha Siangtho’ deihna bangin a nungta note in tua a khial pa a manin a gamtatkik theih nadingin thunem zangin na huh un. Note in zong amah bangin ze-etna na tuahkhak loh nadingun na kikem un.</VERS>
			<VERS vnumber="2">Thu haksa na tuah uh ciangin khatlekhat na kihuh un. Tua hileh Khrih’ thukham a zui na hi uh hi.</VERS>
			<VERS vnumber="3">Mi khatpeuh, bangmah hi lo napi-in amah a kithupi ngaihsut mawkmawk leh amah le amah a kikhem ahi hi.</VERS>
			<VERS vnumber="4">A kuamah peuh in ama gamtatna ciat entel henla, kisialh nading a om leh ama gamtatna siksanin kisial henla, midangte tawh ki-ettehin kisial kei hen.</VERS>
			<VERS vnumber="5">Bang hang hiam cih leh a kuamah peuh in i gamtatna bang ciatin a ngah ding ihi hi.</VERS>
			<VERS vnumber="6">Pasian thu hilhna a za mipa in ama neih na hoihte khempeuh zong, amah a hilh pa tawh zangkhawm tahen.</VERS>
			<VERS vnumber="7">Pasian a kikhem zo dingin ngaihsunkha kei un. Mi khempeuh in ama vawh nam khaici mah ngahkik ding hi.</VERS>
			<VERS vnumber="8">Mi khatpeuh in ama leitung pumpi deihna khaici a vawh leh sihna ngah dinga, Kha Siangtho deihna khaici a vawh leh Kha Siangtho tung panin nuntak tawntungna ngah ding hi.</VERS>
			<VERS vnumber="9">Tua ahih manin na hoih sep ding cimtak kei ni. Lungkia loin i sep nakleh a hun ciangin thaman i ngah ding hi.</VERS>
			<VERS vnumber="10">Tua ahih ciangin hunhoih i ngah simin midangte tungah a hoihin i gamta dinga, a diakdiakin thu upna sungah i innkuanpihte khempeuh tungah i hoih gamtat ding i phawk ding hi.</VERS>
			<VERS vnumber="11">Tu-in keima khut mahmah tawh laimal gol pipi-in lai ka hong gelh na mu uh hi.</VERS>
			<VERS vnumber="12">Note in na vun uh na at nadingun a hong hahbawl mite in mihoih ahihna uh kilangsak nuamin, a kimu thei nate a kisialhpih mite ahi uh hi. Singlamteh tungah Khrih a sihna thu hangin amaute in bawlsiatna a ngah loh nadingun a tuaci gamtat ahi uh hi.</VERS>
			<VERS vnumber="13">Vun-atna a zang mite nangawn in Thukham zui nuam tuan lo uh hi. Hih a pualam gamtatna thu note in na zuihna hangun kisial nuam uh ahih manin note in vun-atna na zat ding uh a hong deih uh ahi hi.</VERS>
			<VERS vnumber="14">Ahi zongin keimah in ahihleh, singlamteh tungah i Topa Jesuh a sihna thu bek ka kisialhpih ding hi. Bang hang hiam cih leh singlamteh tungah ama sihna hangin kei adingin leitung thute misi bang a, kei zong, leitung thu-ah misi mah ka bang hi.</VERS>
			<VERS vnumber="15">Vun ki-atna le ki-at lohna a thupi om tuan lo a, mi thak nam pawl hih ding bek a thupi ahi hi.</VERS>
			<VERS vnumber="16">Hih ka thugenna a zui mite a kipanin Pasian’ mite khempeuh tungah Pasian in nopsakna le hehpihna thupha hong pia tahen.</VERS>
			<VERS vnumber="17">A tawpna-ah ka gennop thu in: Ka pum tunga om meimapawn pen Khrih sila ka hihna lim ahih manin kuamah in kei hong nawngkaisak nawn kei tahen.</VERS>
			<VERS vnumber="18">Sanggamte aw, note khempeuh tungah i Topa Jesuh Khrih hehpihna thupha hong tung tahen. Amen.</VERS>
		</CHAPTER>
</BIBLEBOOK>