<BIBLEBOOK bnumber="" bname="Korin" bsname="Kor">
		<CHAPTER cnumber="1">
			<VERS vnumber="1">Khrih Jesuh’ sawltak dingin Pasian in a hong teel keimah Paul le thu upna sungah i sanggam Sosthenes in,</VERS>
			<VERS vnumber="2">Jesuh Khrih tawh kipawlna hangin Pasian’ mi suakin, Pasian’ mi siangtho cihna a ngah, Korin khua-a om Pasian’ pawlpi mite le eite’ Topa bek hi loin, amaute’ Topa zong ahi, i Topa Jesuh Khrih tungah thu a ngen, mun khempeuh ah a om mite tungah lai ka hong khak uh hi.</VERS>
			<VERS vnumber="3">I Pa Pasian le Topa Jesuh Khrih in note tungah dikna le nopsakna thupha hong tungsak tahen.</VERS>
			<VERS vnumber="4">Jesuh Khrih hangin note tungah Pasian in hehpihna thupha hong pia ahih manin ka lungdamna thu, Pasian tungah ka ko tawntung hi.</VERS>
			<VERS vnumber="5">Bang hang hiam cih leh Khrih tawh na kipawlna hangun, thugen siamna le thu theihtel siamna a kipan siamna nam khempeuh na neikim uh hi.</VERS>
			<VERS vnumber="6">Note sungah Khrih thu kiptakin om ahih manin,</VERS>
			<VERS vnumber="7">I Topa Jesuh Khrih hong kilatkik ding ngakin na om hun sungun thupha na ngah loh uh khat beek om lo hi.</VERS>
			<VERS vnumber="8">Ama hong kilatkik hun ciang dong, a tawp dongin mawhna le kisuanna nei loin na om nadingun i Topa Jesuh Khrih mah in note hong huh ding hi.</VERS>
			<VERS vnumber="9">Ama Tapa ahi i Topa Jesuh Khrih tawh a kikhawl dingin a hong sam Pasian pen a citak Pasian hi a, a gensa bangin a hong tungsak takpi ding ahi hi.</VERS>
			<VERS vnumber="10">Sanggamte aw, note khatlekhat kithutuakin, pawl kikhenna omkha loin, na lungsim, na ngaihsutna uh le na ngimna uh na kikhatsak nadingun i Topa Jesuh Khrih min tawh kong thum hi.</VERS>
			<VERS vnumber="11">Bang hang hiam cih leh sanggamte aw, note lakah kitot kiseelna a omna thu, Khloe’ innkuanpih mite in kei kiangah hong gen uh hi.</VERS>
			<VERS vnumber="12">Tua bang ka cih ciangin note pawlkhat in, “Kei, Paul’ pawl ka hi hi,” cihna ahi a, pawlkhat in, “Kei, Apollos’ pawl ka hi hi,” cihna ahi a, pawlkhat in, “Kei, Peter’ pawl ka hi hi,” cihna ahi a, pawlkhat in, “Kei, Khrih’ pawl ka hi hi,” cihna ahi zongin na kampaunate uh ka cihna ahi hi.</VERS>
			<VERS vnumber="13">Note in Khrih na phelsuah zenzen uh hi. Note adingin Paul in singlamteh tungah khaina thuak ahi hiam? Note, Paul’ nungzui dingin tui kiphum na hi uh hiam?</VERS>
			<VERS vnumber="14">Krispas le Gaias cih sim loh note khat beek hong tuiphum lo ka hih manin ka nuam mahmah hi.</VERS>
			<VERS vnumber="15">Tua bang hikeileh keima min tawh a kiphumin na kigen kha ding uh hi.</VERS>
			<VERS vnumber="16">(Eh! Stefanas-te innkuan zong ka tuiphum mah hi. Tuate cih sim loh kuamah dang ka tuiphum lam ka thei kei hi.)</VERS>
			<VERS vnumber="17">Khrih in tuiphum nasep a sem dingin kei hong sawl lo a, Lungdamna Thu a hilh dingin a hong sawl bek ahi hi. Ka thuhilhna-ah zong thugen siamna le pilna a nei ka hi kei hi. Tua bang hi kei henla, pilna le gen siamna a nei hi leng, Khrih in singlamteh tunga a thuakna thu in vangliatna a neihna hang kisa lo kha ding hi.</VERS>
			<VERS vnumber="18">Bang hang hiam cih leh sihna a thuak mite adingin singlamteh tungah Khrih sihna thu pen a haihuai thu ahi hi. Ahi zongin hotkhiatna a ngah eite adingin Pasian’ vangliatna ahi hi.</VERS>
			<VERS vnumber="19">Bang hang hiam cih leh Lai Siangtho sungah,“Mipilte’ pilna ka susia dinga,miteite’ teina ka heikhiatsakding hi,”ci-in kigelh hi.</VERS>
			<VERS vnumber="20">Tua ahih manin tuhuna mipilte, miteite le thusel a siamte, bangin kimang ahi hiam? Hih leitung pilna pen haina a suahsak khitna kilang khinzo hi.</VERS>
			<VERS vnumber="21">Pasian in ama pilna hong zang a, mihingte in amau’ pilna tawh pasian a theih zawh loh nadingun a bawl hi. Tua ahih manin mite in, “A haihuai thu,” ci-in a ngaihsut uh i thuhilhna a umte, Pasian in hotkhiatna a pia zaw hi.</VERS>
			<VERS vnumber="22">A uptheih nadingun Jew mite in nalamdang kal uh a, Grik mite in pilna a thupisak uh hi.</VERS>
			<VERS vnumber="23">Ahi zongin kote in singlamteh tungah a kikhai Khrih’ thu ka hilh uh a, tua thu pen Jew mite adingin a hehhuai thu hi a, Gentail mite adingin a haihuai thu ahi hi.</VERS>
			<VERS vnumber="24">Ahi zongin Pasian in a hong sap ei Jew mite le Gentail mite adingin Khrih pen Pasian’ vangliatna le Pasian’ pilna ahi hi.</VERS>
			<VERS vnumber="25">Bang hang hiam cih leh Pasian’ haina pen mite’ pilna sangin sang zaw lai a, Pasian’ thaneemna pen mite’ hatna sangin hat zaw lai hi.</VERS>
			<VERS vnumber="26">Sanggamte aw, Pasian in note hong sap laitakin na omzia uh ngaihsun un. Leitung mite’ hong muhna panin note a tam zaw, mipil na hi kei uh a, mi vanglian zong na hi kei uh a, mi thupi zong na hi kei uh hi.</VERS>
			<VERS vnumber="27">Ahi zongin Pasian in mipilte a maizumsak nadingin mihaite hong teel a, mi thahatte a maizumsak nadingin mi thaneemte a hong teel hi.</VERS>
			<VERS vnumber="28">Leitung mite in thupi a sakte uh a suksiat theih nadingin Pasian in leitung mite’ simmawh a niamte, bangmahin a ngaihsut loh uh mite a teel hi.</VERS>
			<VERS vnumber="29">Tua ahih manin Pasian’ mai-ah mite a kisaktheih nading thu om lo hi.</VERS>
			<VERS vnumber="30">Ahi zongin Pasian in Jesuh Khrih hangin note tungah nuntakna hong pia a, tua Jesuh Khrih pen eite’ pilna, Pasian tawh i kipawl theihna, Pasian’ mi siangtho suakin, hotkhiatna i ngah theihna ahi hi.</VERS>
			<VERS vnumber="31">Tua ahih ciangin Lai Siangtho sungah,“A kisathei mite,Topa’ hang bekin kisathei tahen,”ci-in na kigelh hi.</VERS>
		</CHAPTER>
		<CHAPTER cnumber="2">
			<VERS vnumber="1">Sanggamte aw, Pasian’ thu hilhin note kiangah kong pai lai-in, mipilte’ zat kam thukpipi le pilna kamte ka zang kei hi.</VERS>
			<VERS vnumber="2">Bang hang hiam cih leh note kiangah ka om laitakin singlamteh tungah Jesuh Khrih a sihna thu sim loh thudang peuhmah ngaihsut loh dingin ka ngaihsutsa ahi hi.</VERS>
			<VERS vnumber="3">Tua ahih manin note kiangah kong pai lai-in thaneemin, launa tawh ka liing a,</VERS>
			<VERS vnumber="4">thu kong hilh ciangin zong leitung mipilte’ zat kammalte le siamnate ka zang kei a, Pasian’ Kha Siangtho vangliatna tawh thu kong hilh hi.</VERS>
			<VERS vnumber="5">Tua ahih manin note’ thu upna pen mihingte’ pilna hang hi loin, Pasian’ vangliatna hangin a um na hi uh hi.</VERS>
			<VERS vnumber="6">Ahi zongin kha thu lamah a khangham mite tungah pilna thu ka gen hi. Tua ka gen pilna pen tu-in a mai mang kuankuanta ding hih leitung mite’ pilna le vangliatna thu hi lo hi.</VERS>
			<VERS vnumber="7">Tua ka gen pilna thu pen mite’ theih lo dingin Pasian in a ipcip Pasian’ pilna thusim hi a, eite’ minthan nadingin leitung pianma pekin Pasian in a na koihsa thu ahi hi.</VERS>
			<VERS vnumber="8">Hih leitung a uk mite kuamah in hih pilna thu thei lo uh hi. Thei hi le-uh, a minthang Topa pen singlamteh tungah na that lo ding uh hi.</VERS>
			<VERS vnumber="9">Tua ahih manin Lai Siangtho sungah,“Kuamah in a muh ngei loh,a zak ngei loh,piang thei dingin zonga ngaihsut loh uh thu penPasian in amah a it mite adingina bawlkholh saksa ahi hi,”ci-in na kigelh hi.</VERS>
			<VERS vnumber="10">Ahi zongin Pasian in a Kha Siangtho tawh eite tungah tua thusim a hong langsak hi. Tua Kha Siangtho in na khempeuh kan khia a, Pasian’ ngimna a ki-imcip a thutawng dongtakin a kan khia hi.</VERS>
			<VERS vnumber="11">Mihing khat’ ngaihsutna pen ama lungsim bek mah in a theih mah bangin Pasian’ Kha Siangtho bek mah in Pasian’ thu a cingin a thei hi.</VERS>
			<VERS vnumber="12">Eite’ ngah lungsim pen leitung mite’ lungsim hi lo a, Pasian in eite tungah a hong piak na khempeuh i theih nadingin Pasian’ hong piak Kha Siangtho lungsim ahi hi.</VERS>
			<VERS vnumber="13">Tua ahih manin hih bangin thu kong gen uh ciangin zong, mihingte’ hong hilh pilna kamte a zang hi loin, Kha Siangtho a nei mite tungah kha tawh kisai thu ka gen uh ciangin Kha Siangtho in a hong hilh kammalte zangin a gen ka hi uh hi.</VERS>
			<VERS vnumber="14">Ahi zongin Kha Siangtho a nei lo mite in Pasian’ Kha Siangtho in a hong piak nate sang thei lo uh hi. Kha Siangtho a nei mite bek in theithei uh ahih manin amaute in tel thei lo uh a, amau adingin a haihuai thu khat ahi lel hi.</VERS>
			<VERS vnumber="15">Kha Siangtho a nei mite in na khempeuh theithei uh a, ahi zongin leitung mite in bangmah thei lo uh ahih manin a lungmang uh hi.</VERS>
			<VERS vnumber="16">Tua ahih manin Lai Siangtho in,“Kua in Topa’ lungsim thei a,ama gamtat nadinglam lak thei ahi hiam?”na ci hi. Ahi zongin eite in Khrih lungsim i nei hi.</VERS>
		</CHAPTER>
		<CHAPTER cnumber="3">
			<VERS vnumber="1">Sanggamte aw, a taktakin ci lehang, kha nuntakna a nei mite tungah thugen bangin kong gen thei kei hi. Leitung mite tungah thugen bang le Khrih upna sungah naungek a bangte tungah thugen bangin kong gen ding kisam hi.</VERS>
			<VERS vnumber="2">Note in antak ne zo nai lo na hih manun nawitui ka hong tulh hi. Tu mahmahin zong nawi bek mah tulh ding a kisam lai na hi uh hi.</VERS>
			<VERS vnumber="3">Bang hang hiam cih leh Pasian’ deihna bangin gamta loin, leitung lungsim deihna bangin gamta lai na hih manun upna sungah naungek bang ahi lai na hi uh hi. Note khatlekhat kihaza-in kitawng kiseelin na om uh ciangin hih leitung mite mah a bang lel na hihna uh hong kilang hi.</VERS>
			<VERS vnumber="4">Pawlkhat in, “Keimah, Paul’ pawl ka hi hi,” ci-in, pawlkhat in, “Apollos’ pawl ka hi hi,” na cih uh ciangin leitung mi mawkmawkte mah bangin a gamta na hi uh hi.</VERS>
			<VERS vnumber="5">A taktakin ci lehang, Apollos i cihte, Paul i cihte, bangpi hi zenzen ka hi uh hiam? Note in thu na uptheih nadingun Pasian’ nasemte ka hi lel uh hi. Topa in kote’ sep dingin a hong piak nasep tuak a sem ka hi lel uh hi.</VERS>
			<VERS vnumber="6">Keima nasep pen khaici vawh hi a, Apollos’ nasep pen tuibuah hi a, ahi zongin a khangsak pa ahihleh Pasian ahi hi.</VERS>
			<VERS vnumber="7">Khaici vawh pa le tuibuak pa a thupi hi lo a, a khangsak Pasian a thupi hi bek hi.</VERS>
			<VERS vnumber="8">Khaici vawh pa le tuibuak pa a kizakim ahi hi. Pasian in komau sepna tuak tawh kizui-in thaman hong pia ding hi.</VERS>
			<VERS vnumber="9">Kote pen Pasian adingin na a semkhawm mite ka hi uh a, note pen Pasian’ lo na hi uh hi.Note pen Pasian’ inn zong na hi uh hi.</VERS>
			<VERS vnumber="10">Pasian in kei tungah a hong piak siamna zangin, innlam siamte’ nasep teng semin, a khuam thupi teng ka phut a, Apollos in tua khuam phuhsa tungah innlam a zom hi. Tua khuam tungah inn a lam pa a kingaihsut mahmah ding kisam hi.</VERS>
			<VERS vnumber="11">Keima phuhsa khuam thupi teng ahi Jesuh Khrih cih sim loh kuamah dang in khuam thupi dang phu tthei nawn lo ding hi.</VERS>
			<VERS vnumber="12">Ahi zongin tua khuam tungah kham, ngun, suangmanpha, sing, bi, lopa, a nam tuamtuam kilam thei hi.</VERS>
			<VERS vnumber="13">Tua a kilam nate mei tawh a kize-et ding Ni hong tung dinga, tua nasepnate a bangci hiam, ci-in mei in ze-et ding ahih manin a lam mite’ nasep ciat hong kilang ding hi.</VERS>
			<VERS vnumber="14">Mi khat in tua khuamte tungah a lam nate bangmah a cihzawh kei leh a nasep thaman a ngah ding hi.</VERS>
			<VERS vnumber="15">Ahi zongin mi khat in a lam nate a kattum leh amah a sum hi ding hi. Tua nate a lam pa ahihleh meikat nading panin a suakta bang keekin a suakta bek ding hi.</VERS>
			<VERS vnumber="16">Note pen Pasian’ biakinn na hihna uh le note sungah Pasian’ Kha Siangtho a teeng ahih lamtak na theihsa uh ahi hi.</VERS>
			<VERS vnumber="17">Mi khatpeuh in Pasian’ biakinn susia leh Pasian in tua mipa susia ding hi. Bang hang hiam cih leh Pasian’ biakinn a siangtho hi a, note zong tua biakinn siangtho na hi uh hi.</VERS>
			<VERS vnumber="18">Note khatpeuh hih leitung ngeina-ah a pilin na kingaihsut uhleh a pil taktak na hih theih nadingun a hai na suak phot un.</VERS>
			<VERS vnumber="19">Hih leitung mite in pilna hi, ci-in a ngaihsutte, Pasian adingin a haihuai thu ahi hi. Bang hang hiam cih leh Lai Siangtho in, “Mipilte amau’ ngian mahah awksak hi,” a na ci hi.</VERS>
			<VERS vnumber="20">Tua ciangin, “Mipilte’ ngaihsutna a mawkna hi, ci-in Topa in a thei hi,” ci-in zong na gen lai hi.</VERS>
			<VERS vnumber="21">Tua ahih manin kuamah in midangte’ siamna kisialhpih kei un. A taktakin ci lehang na khempeuh nomau a’ hizaw hi.</VERS>
			<VERS vnumber="22">Paul, Apollos, Peter cihte ahi a, hih leitung, nuntakna, sihna, tuhun le mailam hun, cihte a kipan na khempeuh nomau a’ ahi hi.</VERS>
			<VERS vnumber="23">Note pen Khrih a’ na hi uh a, Khrih pen Pasian a’ ahi hi.</VERS>
		</CHAPTER>
		<CHAPTER cnumber="4">
			<VERS vnumber="1">Kote pen Khrih’ nasem le Pasian’ thusim a zeekte-in nong ngaihsut ding uh ahi hi.</VERS>
			<VERS vnumber="2">Nasem i cih mite pen a topa uh tungah citakin a thuman ding uh kisam hi.</VERS>
			<VERS vnumber="3">Note na hi uh a, leitung mite in ahi zongin kei tungah mawhna hong zongin thu nong khen uh hangin bangmah phamawh ka sa kei hi. Kei mahmah zong kimawhsakin thu ka kikhen kei hi.</VERS>
			<VERS vnumber="4">Ka kisuan nading thu bangmah ka thei het kei hi. Ahi zongin tua pen ka dik hi, cihna hi pah lo hi. Keima thu a hong khen ding pa pen Topa ahi hi.</VERS>
			<VERS vnumber="5">Tua ahih manin a hun a tunma-in kuamah mawhsakin thu khen kei un. Topa hong pai ciangin a tawpna thukhenna hong om dinga, amah in thusimte hong pholakin, mihingte in a lungsim sung uhah a ipcip uh thute hong telkheh ding hi. Tua ciangin mi khempeuh in amau’ ngah dingin a kilawm phatna, Pasian’ kiang panin a ngah ciat ding uh hi.</VERS>
			<VERS vnumber="6">Sanggamte aw, note ading ka ngaihsutna-in hih thu khempeuh Apollos le keima pumpi tungah ka zat uh thu ahi hi. “A khengvalin gamta kei un,” cihna thu na theih nadingun ko tegel, etteh dingin ka hong zang hi. Note in mi khatpeuh kisaktheihpihin mi khatpeuh na simmawhbawl kei ding uh hi.</VERS>
			<VERS vnumber="7">Note in bang kisaktheihpih na hi uh hiam? Tu-a na neih khempeuh uh Pasian’ hong piak hi lo ahi hiam? Tua ahihleh hong kipiasa bek ahih manin a bang kisaktheihpih na hi uh hiam?</VERS>
			<VERS vnumber="8">Na deih khempeuh uh neikhin na kisa uh a, haukhin na kisa uh hi. Kote’ om loh kalin kumpi a suak khinin na kingaihsun uh hi. Note tawh kumpi hikhawm ding ihih manin kumpi taktak a suak takpi na hi le-uhcin ka ut mahmah hi.</VERS>
			<VERS vnumber="9">Ko sawltakte pen vantungmi le leitung mi khempeuh in a et dingin mipi’ mai-ah thahna a thuak dingin thukhenna a kipia mi bangin Pasian in a zaneu penin hong koih tawntung tawh kibang ka sa hi.</VERS>
			<VERS vnumber="10">Khrih hangin mite mai-ah kote mihai ka suak uh a, ahi zongin note pen Khrih sungah mipil na kisa uh hi. Kote ka thaneem uh a, ahi zongin note a hat na kisa uh hi. Kote hong kisimmawhbawl a, ahi zongin note hong kizahtakbawl na kisa uh hi.</VERS>
			<VERS vnumber="11">Tuni ciang dong gilkial dangtakin puansilh ding nangawn nei loin ka om uh hi. Inn le lo zong nei loin hong kinotsuk hong kinotto kawikawi hi.</VERS>
			<VERS vnumber="12">Kote’ nektawm ding ka thatang mahmah uh tawh nakpitakin ka sem uh hi. Hong kisamsiat ciangin thupha ka lehpiak uh a, hong kibawlsiat ciangin ka gumthuak uh hi.</VERS>
			<VERS vnumber="13">Zahpihna kam tawh hong kihopih ciangin kamkhum tawh ka dawng uh hi. Mite’ muhna-ah tuni ciang dong ninbulom le leivuithem bang bek ka hi uh hi.</VERS>
			<VERS vnumber="14">Hih bangin lai ka hong gelh ciangin na maizum nading uh ka deihna hi lo a, ta itte thuhilh bangin a hong thuhilh ka hi hi.</VERS>
			<VERS vnumber="15">Khrih thu hong hilh ding mi a tul a za-in na nei uh ahi zongin pa-a na neih ding uh kei bek a om ka hihna thu na phawk un. Bang hang hiam cih leh note kiangah lungdamna thu ka hong hilhna hangin Jesuh Khrih sungah nomau’ pa ka suak hi.</VERS>
			<VERS vnumber="16">Tua ahih manin keima gamtatzia na hong zuih nadingun kong thum hi.</VERS>
			<VERS vnumber="17">Tua thu hangin note kiangah, ka it mahmah, Topa thu sungah a citak mahmah, ka tapa Timoti ka hong paisak hi. Amah in, Jesuh Khrih thu sungah ka nuntakna ziate le pawlpi a tuamtuamte kiangah ka thuhilhte khempeuh, note tungah hong hilh ding hi.</VERS>
			<VERS vnumber="18">Note kiangah kei hong hawh lo ding, ci-in ngaihsun kha uh ahih manin mi pawlkhat a kiphasak uh hi.</VERS>
			<VERS vnumber="19">Ahi zongin Topa in hong thukimpih nakleh  kei ka hong hawhbaih dinga, tua a kiphatsak pau mawkmawkte in bang ciang taktak a hih zo ngap uh hiam, cih thu keima pumpi tawh ka mu ding hi.</VERS>
			<VERS vnumber="20">Bang hang hiam cih leh Pasian’ Ukna thu i cih pen kampi bek tawh genna hi lo a, Pasian’ vang tawh nungta-in gamtatna ahi hi.</VERS>
			<VERS vnumber="21">Tua ahih manin note taii-in gim a hong pia dingin ka hong pai ding le itna le lungnemna lungsim tawh ka hong pai ding koi deih zaw na hi uh hiam?</VERS>
		</CHAPTER>
		<CHAPTER cnumber="5">
			<VERS vnumber="1">Note lakah numei tawh paktatna nasia mahmahin, lawkite nangawn a gamtat lohte na gamtatna uh hong kigen a, mi khat in ama nukik nangawn a luppihna thu ka za hi.</VERS>
			<VERS vnumber="2">Tua bang kimlai bangci kisaktheih ding na hi uh hiam? Note na dah mahmah ding uh hizaw a, tua bang mite pen note lak panin na hepkhiat ding uh ahi hi.</VERS>
			<VERS vnumber="3">Note tawh ka pumpi-in ka hong omkhop loh hangin note tawh ka lungsim hong omkhawm a, ka pumpi-in note tawh a hong omkhawm zah mah bangin tua bang a gamta mite tungah i Topa Jesuh’ min tawh mawhsakna thu ka khen khinzo hi.</VERS>
			<VERS vnumber="4">Note na kikhop khawm uh ciangin i Topa Jesuh Khrih vangliatna in eite hong ompih ahih manin, note tawh ka lungsimin ka hong omkhawm hi.</VERS>
			<VERS vnumber="5">Topa’ Ni hong tun ciangin tua bang mite’ kha in hotkhiatna a ngah theih nadingin Satan in amau pumpi a gimsak dingin na pia khia ta un.</VERS>
			<VERS vnumber="6">Note lakah hih bang gamtatna om napi-in na kisaktheih uh dahhuai mahmah hi. Silngo themkhat in annel lompi a pawmsak theih lamtak thei lo na hi uh hiam?</VERS>
			<VERS vnumber="7">Note na siangtho theih nadingun mawhna silngo luite na pai khia un. Tua hileh silngo sawh loh annel lom thak na hi ding uh a, zong ahi takpi mah na hi uh hi. Bang hang hiam ci leh i Paisan Pawi hun hong tungta a, eite’ Paisan Tuuno ahi Khrih kigo khinzo ta hi.</VERS>
			<VERS vnumber="8">Tua ahih ciangin mawhna le gitlohna ahi silngo lui a kisawh anlum tawh Paisan Pawi bawl loin, silngo a kisawh lo, sianthona le thutakna tawh bawl zaw ni.</VERS>
			<VERS vnumber="9">Lai ka hong gelhna sungah, numei tawh a paktat mite tawh na kikholh loh nading uh kong gen hi.</VERS>
			<VERS vnumber="10">Tua bang ka hong cih ciangin numei tawh a paktat, a huaiham, a guta, milim a bia lawkite tawh na kikhawl kei un, ka cihnopna hi lo hi. Tuate tawh kikhawl lo ding ci lehang, leitung panin pai khia un, cihna suak ding hi.</VERS>
			<VERS vnumber="11">Tua ka hong laigelhna sungah ka cihnopna pen, thu upna sungah unau khat hi hang, ci napi-in numei tawh a paktat, a huaiham, milim a bia, mi gensia, zukham, ahih kei leh a guta theite tawh kikhawl kei un, cihnopna ahi hi. Tua bang mite tawh an ne ding nangawnin zong na tukhawm kei un.</VERS>
			<VERS vnumber="12-13">Tua bang a pualam mite mawhsakin thu ka khen ding kei’ nasep hi lo hi. Pasian in amaute’ thu khen ngawn ding hi. Ahi zongin note in na pawlpih uh mite tungah thu na khen ding uh ahi hi. Lai Siangtho in, “Note lak panin migilo pa na la khia un,” na ci hi.</VERS>
		</CHAPTER>
		<CHAPTER cnumber="6">
			<VERS vnumber="1">Note khatlekhat thu na kineih uh ciangin Pasian’ mi siangthote khensak zaw loin lawki thukhente’ mai na kitun ngam uh hi.</VERS>
			<VERS vnumber="2">Pasian’ mite in leitung mite’ thu a khensak zaw ding ahih lam thei lo na hi uh hiam? Note pen leitung mite’ thu a khensak ding na hih uh ciangin tua bang thu neute khen thei lo lawmlawm na hi uh hiam?</VERS>
			<VERS vnumber="3">Eite pen vantung mite’ thu nangawn a khensak ding ihih lamtak thei lo na hi uh hiam? Tua ahih manin hih leitunga no’ thu neuneute leltak na khen theih zawk kan ding uh ahi hi.</VERS>
			<VERS vnumber="4">Tua bang hinapi-in hih bang thu themthem hong pian ciangin pawlpi sungah bangmahin a kisim lo mite’ mai kitun ding na hi uh hiam?</VERS>
			<VERS vnumber="5">Note adingin zumhuai mahmah hi. Note khatlekhat na kithuneihnate uh a khen thei ding note lakah mipil khat beek om buang ding hi.</VERS>
			<VERS vnumber="6">Tua hinapi, khatlekhat thu kineihin zum na kitun uh a, lawki thukhente na khensak tazen uh hi.</VERS>
			<VERS vnumber="7">Note khatlekhat zum na kitut mahmah uh zong a gina het lo na hihna uh hong kilangsak hi. Bang hangin thuak zaw mai lo a, sum ngam zaw mai lo na hi uh hiam?</VERS>
			<VERS vnumber="8">Note khatlekhat kisu-in, khatlekhat na kisut zawsop uh a, na sanggamte teekteek nangawn uh tawh thu na nei uh hi.</VERS>
			<VERS vnumber="9">Migilote, Pasian’ Ukna sungah a lut hetloh nading thu na thei uh hi. Note kihaibawl kei un. Numei tawh a paktatte, milim biate, mi zi ahih kei leh mi pasal tawh a mawhte, pasal le pasal a khialte,</VERS>
			<VERS vnumber="10">a gutate, a huaihamte, zukhamte, mi gensiate, ahih kei leh mi’ na a sutte khat beek, Pasian’ Ukna sungah lut thei het lo ding hi.</VERS>
			<VERS vnumber="11">Note pawlkhat, tua bangin na gamta uh hi. Ahi zongin note pen i Topa Jesuh Khrih le i Pasian’ Kha Siangtho hangin mawhna panin a hong kisiangsak khinsa, Pasian’ tungah a kipiasa, Pasian tawh a kipawlsa mite na hi uh hi.</VERS>
			<VERS vnumber="12">“Ka ut peuhpeuh ka hih theih nading thu om hi,” a ci omkha ding hi. Ahi zongin na khempeuh hih ding kilawm lo hi. Kei zong ka ut khempeuh ka hih theih hangin tua bang gamtatna khat peuhpeuh’ sila ka suak nuam kei hi.</VERS>
			<VERS vnumber="13">“An pen i gilpi ading hi a, gilpi zong an ading mah hi lo ahi hiam?” a ci zong omkha ding hi. Ahi zongin Pasian in tua tegel a beisak hun hong tung ding hi. Pumpi pen paktatna-in zat ding hi lo a, Topa’ na sepna-in zat ding hizaw hi. Topa in pumpi ading na hong sem hi.</VERS>
			<VERS vnumber="14">Pasian in sihna panin Topa thokiksak hi. Tua mah bangin eite zong ama vangliatna tawh hong thokiksak ding hi.</VERS>
			<VERS vnumber="15">Na pumpi uh, Khrih pumpi nate khat ahih lamtak thei lo na hi uh hiam? Khrih pumpi nate khat la-in numei tawh paktatte’ pumpi nate khat suaksak ding ihi hiam? Tua cih ngei ding hi peuhmah lo hi.</VERS>
			<VERS vnumber="16">Numei paktat tawh a pumpi a kizomsak pa pen tua numei tawh pumkhat sakhat a suak ahih lamtak thei lo na hi uh hiam? Bang hang hiam cih leh Lai Siangtho in, “Tua mi nihte pumkhat a suak ding uh hi,” na ci hi.</VERS>
			<VERS vnumber="17">Ahi zongin Topa tawh a kizomte pen kha thu tawh kisai-in amah tawh pumkhat ahi uh hi.</VERS>
			<VERS vnumber="18">Numei tawh mawhna na pelh un. Mi khat in a bawl mawhna tuamtuamte in ama pumpi sukha lo hi, a ci om hi. Ahi zongin numei tawh a mawhte, ama pumpi tungah a khial ahi hi.</VERS>
			<VERS vnumber="19">Na pumpi uh, Pasian in a hong piak, note’ sungah a teeng Kha Siangtho’ biakinn ahih lamtak thei lo na hi uh hiam? Note’ pumpi, nomau’ neihsa hi lo a, Pasian a’ ahi hi.</VERS>
			<VERS vnumber="20">Note pen Pasian in a hong leisa na hih manun na pumpi uh Pasian’ minthan nadingin na zang un.</VERS>
		</CHAPTER>
		<CHAPTER cnumber="7">
			<VERS vnumber="1">Tu-in nong laigelhna uh thu tawh kisai-in: Pasal in zi nei kei leh hoih zaw lo ding ahi hiam, na ci uh hi.</VERS>
			<VERS vnumber="2">Ahi zongin numei tawh paktatna tamlua ahih manin pasal in ama zi tuam nei henla, numei in ama pasal tuam nei leh hoih hi.</VERS>
			<VERS vnumber="3">Pasal in a zi a luppih dingin a kilawm zahin luppih dinga, a zi in zong a pasal a luppih dingin a kilawm zahin a luppih ding ahi hi.</VERS>
			<VERS vnumber="4">Zi in ama pumpi a ut bangin zang thei nawn loin a pasal’ zat ding hi a, tua mah bangin a pasal in zong ama pumpi a ut bangin zang thei nawn loin a zi’ zat ding ahi hi.</VERS>
			<VERS vnumber="5">Thungetna-in hun na zattheih nadingun tawlkhat sung tuam om ding thukim khawm masa lopi-in lupkhop ding kinialkha kei un. Tua bangin tawlkhat sung na tuam om khit uh ciangin note’ pumpi’ deihna hangin Satan’ ze-etna sungah na pukkhak loh nadingun a ngeina bangin lupkhop ding kipankik un.</VERS>
			<VERS vnumber="6">Hih bangin kong gen ciangin a hoih pen hi, ci-in thugenna hi lo a, note’ pianzia tawh kizui-in hithei tei hi, cihna lel ahi hi.</VERS>
			<VERS vnumber="7">Mi khempeuh keimah bangin om ciat le-uh hoih ka sa hi. Ahi zongin mi khempeuh in Pasian’ piak hihzawhna a tuamtuam nei a, khatlekhat kibang lo hi.</VERS>
			<VERS vnumber="8">Pasal nei nai lote le meigongte pen keimah bangin tanggawl om paisuak le-uh hoih ka sa hi.</VERS>
			<VERS vnumber="9">Ahi zongin a pumpi uh a ki-uk zawh kei ding uhleh pasal nei le-uh hoih zaw hi. Nei nuam pipi a neih loh tentan sangin pasal neih hoih zaw hi.</VERS>
			<VERS vnumber="10">A neisate tungah, kei’ ngaihsutna hi lo, Topa’ ngaihsutna ka gennop thu in: Zi in a pasal ciahsan kei tahen.</VERS>
			<VERS vnumber="11">A ciahsan leh zong pasal nei loin om paisuak hen. A om paisuak zawh kei leh a pasal ngei mah zuankik hen. Pasal in a zi ma kei tahen.</VERS>
			<VERS vnumber="12">Adangte tungah, Topa’ cih hi lo, keima ngaihsutna ka gennop thu in: Mi khatpeuh in thu um lo mi khat zi-in a neih leh, pasal mahin neih ding a zi a lungkim ahih nakleh ma kei tahen.</VERS>
			<VERS vnumber="13">Numei khat in thu um lo mi khat pasal-in a neih leh, zi mahin neih ding a pasal a lungkim ahih nakleh ma tuan kei tahen.</VERS>
			<VERS vnumber="14">Bang hang hiam cih leh thu um lo pasal pen a zi’ hangin thu um mi suak thei dinga, thu um lo zi pen a pasal’ hangin thu um mi suak thei ding hi. Tua bang hileh a tate uh thu um mi suak thei ding uh hi. Ahi zongin tua bang hi kei le-uh a tate uh thu um mi suak thei lo ding uh hi.</VERS>
			<VERS vnumber="15">Ahi zongin thu um lo zi in ahi a, thu um lo pasal in ahi zongin kikhen ding a ut leh kikhen ta uh hen. Tua bang thute-ah thu um zi ahi a, thu um pasal ahi zongin a awk nading thu om lo hi. Pasian in nuamtakin a nungta dingin a hong sap ahi hi.</VERS>
			<VERS vnumber="16">Thu um zi in, “Ka pasal hon khia zo kei ning,” bangci-in cithei dinga, thu um pasal in, “Ka zi hon khia zo kei ning,” bangci-in cithei zenzen ding ahi hiam?</VERS>
			<VERS vnumber="17">Mi khempeuh, Pasian in amau’ nuntak nadingin a sehna le Pasian in a sap laitakin a omzia bangbangun nungta uh hen. Hih bangzia-in om ding pen pawlpi khempeuh ah hilhin ka neih ngeina khat ahi hi.</VERS>
			<VERS vnumber="18">Vun ki-atsa mi khat Pasian in a sap leh, a vun ki-atna lim phiat tuan kei tahen.</VERS>
			<VERS vnumber="19">Bang hang hiam cih leh vun atna le vun at lohna a thupi hi lo a, Pasian’ thupiakte zuih ding a thupi ahi hi.</VERS>
			<VERS vnumber="20">Tua ahih manin a kuamah peuh, Pasian in a sap laitakun a omzia bangbangun a om paisuak ding uh ahi hi.</VERS>
			<VERS vnumber="21">Sila ahi mi khat Pasian in a sap leh phamawh lo hi; sila mahin ki-om thei veve hi. Ahi zongin suahtak theih nading lampi a om leh tua hunhoih hamphatna zang tahen.</VERS>
			<VERS vnumber="22">Bang hang hiam cih leh Topa in a sap sila ahi mi pen Topa adingin mi suakta hi a, tua mah bangin Khrih in a sap a suakta mi pen Khrih adingin sila ahi hi.</VERS>
			<VERS vnumber="23">Note pen Pasian’ hong leisa na hih manun mite’ sila suak kei un.</VERS>
			<VERS vnumber="24">Tua ahih manin sanggamte aw, hong kisap laitakin na omzia uh mah bangin Pasian’ sungah na om paisuak un.</VERS>
			<VERS vnumber="25">Tu-in a nungak lai a tangval laite thu tawh kisai-in: Topa kiang panin thu ngahna ka neih loh hangin Topa’ hehpihna tawh a muantaak ahi keima ngaihsutna kong gen ding hi.</VERS>
			<VERS vnumber="26">Tu laitakin a om bangun om paisuak leh hoih zaw ding hi, cihna thu tawh kisai-in, tu laitak a lungkhamhuai thu ka ngaihsut ciangin tu laitakin a om bangun om paisuak leh hoih zaw mah dingin ka ngaihsun hi.</VERS>
			<VERS vnumber="27">Ahi zongin zineite in kikhen ding ngaihsutin nei kei tahen. Nungak lai tangval laite in lawm zong kei tahen.</VERS>
			<VERS vnumber="28">Ahi zongin pasal in zi a neih hangin a khial hi lo a, numei in zong pasal a neih hangin a khial hi lo hi. Ahi zongin zi nei, pasal neite in leitung lungkhamna tampi thuak uh ahih manin tuate tawh kipelh zaw le-uh hoih ka sa hi.</VERS>
			<VERS vnumber="29">Sanggamte aw, tua bang ka cih ciangin a kiseh hun hong nai mahmah ta hi, ka cihnopna ahi hi. Tua ahih manin zi neite pen zi nei lo mah bangin kingaihsun uh henla,</VERS>
			<VERS vnumber="30">a dahte pen a dah lo mah bangin kingaihsun uh henla, a lungdamte pen a lungdam lo mah bangin kingaihsun uh henla, na a leite pen bangmah a nei lo mah bangin kingaihsun uh henla,</VERS>
			<VERS vnumber="31">leitung na nuamtakin a zangte pen a zang lo mah bangin kingaihsun ta uh hen. Bang hang hiam cih leh hih leitung pen sauveipi kip nawn lo ding hi.</VERS>
			<VERS vnumber="32">Note, lunghihmawhna tawh na kipelh ding uh ka hong deihsak hi. Zi a nei lote in Topa a lungdamsak theih nadingun Topa’ thu bek kinin nei uh hi.</VERS>
			<VERS vnumber="33">Ahi zongin zi neite in a zi a lungdamsak theih nadingun hih leitung vai kinin nei uh a,</VERS>
			<VERS vnumber="34">a ngaihsutna uh khen nih pha hi. Pasal a nei lo numeite in a lungsim le a pumpi uh Topa adingin zang nuam uh ahih manin Topa’ nasep bek kinin nei uh hi. Ahi zongin pasal a nei numeite in a pasal uh a lungdamsak theih nadingun hih leitung vai kinin nei uh hi.</VERS>
			<VERS vnumber="35">Hih bangin kong gen ciangin note’ haksat nading deihna hi loin note’ hoih nading ka deihna ahi hi. Note a kilawm a kituakin gamta-in, lungsim le thatang siit nei loin Topa’ na na sep theih nading uh ka hong deihsakna ahi hi.</VERS>
			<VERS vnumber="36">Tenpih dingin lawm dongkhin napi-in kiteen nawn loh ding a ngaihsunte’ thu panin: Tenpih kei leng a numei tungah a thuman lo hi ding cihna ahi a, zi a deihna lungsim a lianlua ahi a, teenpih ding mah hoih hi, ci-in ngaihsutna ahi zongin a neih leh a lungkimna bangun gamta-in teenpih uh hen. Tua thu-ah bangmah khialhna om lo hi.</VERS>
			<VERS vnumber="37">Ahi zongin kuama sawl hi loin zi nei lo dingin a lungsimah khauhtakin khentatin, a lungsim ki-uk zo taktakin a ngaihsutsa ahih nakleh a neih loh hangin phamawh lo hi.</VERS>
			<VERS vnumber="38">Tua ahih manin a neite zong hoih a, a nei loin a kikem zote hoih zaw lai hi.</VERS>
			<VERS vnumber="39">Pasal a nei numei pen a pasal a nuntak laiteng suakta lo hi. A pasal a sih leh a deih peuhpeuh tawh kiteeng thei dinga, ahi zongin thu um mi bek teenpih ding hi.</VERS>
			<VERS vnumber="40">Ahi zongin keima ngaihsutna-ah pasal a neih se sangin tuaci om leh lungdam zaw dingin ka um a, Pasian’ Kha Siangtho’ ngaihsutna mah zong hi-in ka um hi.</VERS>
		</CHAPTER>
		<CHAPTER cnumber="8">
			<VERS vnumber="1">Tu-in milim biakna sa tawh kisai thu panin: Amaute in, “Ka thei uh hi,” a cih mah bangin eite khempeuh in theihna i neih ciatna thu i thei hi. Tua bang theihna in mite kisatheisak a, ahi zongin itna in mite kipsak hi.</VERS>
			<VERS vnumber="2">Mi khat in thu a thei-in a kingaihsut leh a taktakin a theih dingin a kilawmzah a thei nai lo ahi hi.</VERS>
			<VERS vnumber="3">Mi khat in Pasian a it leh Pasian in tua mipa a na thei hi.</VERS>
			<VERS vnumber="4">Tua ahih manin biakna sa tawh kisai thu panin: Milim i cih pen bangmah a om lopi khat lim dingin a kibawl na hi a, Pasian khat bek a om ahihna thu i theih ciat ahi hi.</VERS>
			<VERS vnumber="5">Leitung le vantungah pasian le topa a kici tampi a om ahi zongin,</VERS>
			<VERS vnumber="6">eite adingin Pasian khat bek, Pa khat bek a om hi. Ama adingin i nuntakna pa, na khempeuh a piangsak pa ahi hi. Eite tungah nuntakna a hong pia, na khempeuh a piangsak Topa Jesuh Khrih khat bek a om hi.</VERS>
			<VERS vnumber="7">Ahi zongin mi khempeuh in hih thu theikim lo uh hi. Mi pawlkhatte, milim biakna thu-ah kingeinaseh lua khin uh ahih manin tuhun mahmahin zong biakna sate a nek uh ciangin tua milim tawh kisai sa mahin ngaihsunsun lai uh hi. Amaute lungsim thaneem uh ahih manin tua sate a nek uh ciangin a zehphi mahin kingaihsun uh hi.</VERS>
			<VERS vnumber="8">Ahi zongin tua i nek ante in Pasian tawh i kizopna hong hoihsak tuan lo hi. I nek loh hangin siatna om tuan lo a, i nek hangin zong phatna om tuan sam lo hi.</VERS>
			<VERS vnumber="9">Ahi zongin note’ utbangin gamtat theih nading thu na neihna uh hangin upna a neu laite a puksak na suahkhak loh nadingun hoihtakin kidawm un.</VERS>
			<VERS vnumber="10">No thu thei-a a kineite, milim biakna inn sungah milim biakna sa na neklam uh, hih thu tawh kisai-ah a lungsim hat zo nai lote in hong mukha zenzen leh milim biakna sa nek ding a hanthawn na suakkha ding uh hi.</VERS>
			<VERS vnumber="11">Tua ahih manin note’ thutheihna hangin, Khrih in sihna a thuakpih, thu upna sungah i sanggamte a siasak na suak ding uh hi.</VERS>
			<VERS vnumber="12">Tua bangin lungsim thaneemte gimsakin, thu upna sungah na sanggamte uh tungah na khialh uh ciangin Khrih tung mahmahah a khial na hi uh hi.</VERS>
			<VERS vnumber="13">Tua ahih manin nekna in thu upna sungah ka sanggamte khat a khialsak ding ahihleh, amah a pukkhak loh nadingin milim biakna sa ka ne ngei het kei ding hi.</VERS>
		</CHAPTER>
		<CHAPTER cnumber="9">
			<VERS vnumber="1">Kei pen sawltak ka hi a, mihingte’ khutnuai-a nasem ka hi kei hi. I Topa Jesuh tawh a kimu mi ka hi a, Topa adingin na ka sepna hangin note pen thu um a suak na hi uh hi.</VERS>
			<VERS vnumber="2">Midangte in sawltakin hong ngaihsun ta kei le-uh, note in sawltakin na hong ngaihsut uh a kul ahi hi. Bang hang hiam cih leh Topa sungah na omna uh pen sawltak ka hihlam a kilatna ahi hi.</VERS>
			<VERS vnumber="3">Mite in kei hong mawhsak uh ciangin ka gen thu in:</VERS>
			<VERS vnumber="4">Ka nasepna hangin annek tuidawn hong kipiak ding mah ahi hi.</VERS>
			<VERS vnumber="5">Sawltak dangte, Topa’ naute le Peter mah bangin ka khualzinna-ah thu um mi ka zi a tonpih thei ding ka hi hi.</VERS>
			<VERS vnumber="6">Kei le Barnabas bek, nektawmzon tawh a thuah ding ka hi zenzen kei uh hi.</VERS>
			<VERS vnumber="7">Kuamah in ama sum bei-in galkap na sem lo uh hi. Leenggui suan napi-in a leenggah a ne lo kuamah om lo hi. Tuu cing napi-in a tuunawi a ne lo kuamah om lo hi.</VERS>
			<VERS vnumber="8">Hih ka hong gente pen mihingte’ zat ngeina hi a, Thukham in zong a tuaci ding mahin a gen thu ahi hi.</VERS>
			<VERS vnumber="9">Bang hang hiam cih leh Moses Thukham sungah, “Buh a cil bawngtal a muk na tuam kei in,” ci hi. Hih bang a gen ciangin Pasian’ lunghihmawh pen bawngtalte hi zenzen lo hi.</VERS>
			<VERS vnumber="10">Hih bang a gen ciangin ei mihingte hong cihnopna hi a, eite adingin a kigelh thu ahi hi. Lo a khopa le an a lapa in amau’ ngah dingin a kilawm an a ngah dingin lametna tawh nasem ahi uh hi.</VERS>
			<VERS vnumber="11">Note lakah kha thu tawh kisai khaici hong vawh ka hih manun, note tung panin leitung nate ka ngah uh hangin a lianlua hi lo hi.</VERS>
			<VERS vnumber="12">Midangte in note tung panin ngah theih nading thu nei uh ahihleh ko ka nei pha zaw lai uh hi.Ahi zongin note tung panin ngah theih nading thu a om hangin bangmah ka hong la kei uh a, Khrih hangin Lungdamna Thu a dongtangsak ka suahkhak loh nadingun na khempeuh ah ka thuak tentan uh hi.</VERS>
			<VERS vnumber="13">Biakinn-ah nasem dingin a kicial mite in biakinn mah panin an ngah uh a, biakna tau-ah na a semte in biakna sa mah a ngahna uh thei lo na hi uh hiam?</VERS>
			<VERS vnumber="14">Tua mah bangin lungdamna thu a hilhte in tua nasepna mah panin nuntakna a ngah nading uh Topa’ thupiak ahi hi.</VERS>
			<VERS vnumber="15">Ahi zongin hih ngah theih ding hamphatnate khempeuh ka la kei a, tu-in zong ka ngah theih nadingin hih lai a hong gelh ka hi kei hi. Hih ka kisialhna teng a mawkna a suah ding sangin ka si nuam zaw hi.</VERS>
			<VERS vnumber="16">Lungdamna thu ka hilh hangin kisialh nading thu bangmah om lo hi. Bang hang hiam cih leh tua thu a hilh ding mahin a hong kisawl ahi hi. Tua ahih manin lungdamna thu hilh kei leng kei adingin a dahhuai mahmah ahi hi.</VERS>
			<VERS vnumber="17">Keima utthu tawh a sem hi leng sep thaman ka lamen ding hi. Ahi zongin Pasian in a sem dingin hong sawl ahih manin ka sep ding nasep a sem ka hi hi.</VERS>
			<VERS vnumber="18">Tua ahihleh ka sep thaman bang ahi hiam? Ka thaman pen, lungdamna thu tawh kisai ka sepna-ah thaman ngen loin, a khongin Lungdamna Thu hilh ding hamphatna ka neihna ahi hi.</VERS>
			<VERS vnumber="19">Kei pen kuama khutnuai mi hi loin a suakta mi hinapi-in, mi a tam theithei ka ngah zawh nadingin mi khempeuh’ khutnuai mi-in ka kibawl hi.</VERS>
			<VERS vnumber="20">Jew mite lakah na ka sep ciangin amaute ka ngah zawh nadingin Jew mite khat mah bangin ka gamta a, Moses Thukham ka zuih ding a kisap loh hangin a zuite ka ngah zawh nadingin amaute lakah na ka sep ciangin amaute mah bangin ka gamta hi.</VERS>
			<VERS vnumber="21">Tua mah bangin Jew mite’ Thukham in a huam loh Gentail mite lakah na ka sep ciangin amaute ka ngah zawh nadingin Gentail mite bangmahin ka gamta hi. Hih bangin ka gen ciangin Pasian’ thukham a zui lo, cihna hi loin Khrih’ thukham zui-in a gamta ka hi hi.</VERS>
			<VERS vnumber="22">Upna neu mite lakah na ka sep ciangin amaute ka ngah zawh nadingin amaute mah bangin ka gamta hi. Tua ahih manin ahih theihna lam peuhpeuhah mite ka ngah zawh nadingin mi khempeuh’ ngeina ka zui hi.</VERS>
			<VERS vnumber="23">Hih bangin ka gamtatna pen amaute tungah Lungdamna Thu ka tuttheih nading le keima nasep hoihtakin ka sep theih nading ka deihna ahi hi.</VERS>
			<VERS vnumber="24">Tai kidemna-ah mi khat bek in thaman a ngah ding hinapi-in a vekpi-un tai veve uh hi. Tua ahih manin thaman na ngah zawh nadingun na tai un.</VERS>
			<VERS vnumber="25">Kimawlna sungah a kihel mi khempeuh in thu khempeuh ah a pumpi uh uk ciat uh hi. Amaute pen a kisia thei pak a ngah nadingun a hanciam uh hi a, eite pen a kisia thei lo i ngah nadingin a hanciam ihi hi.</VERS>
			<VERS vnumber="26">Tua ahih manin ngimna nei lopi-in a mawktai ka hi kei a, huihlak khawng a mawk tuptup ka hi kei hi.</VERS>
			<VERS vnumber="27">Kimawlna sungah midangte a kihel dingin a sam hinapi-in tua kimawlna-ah a kihel zo lo mi ka suahkhak loh nadingin ka pumpi seekin hoihtakin ka ki-uk hi.</VERS>
		</CHAPTER>
		<CHAPTER cnumber="10">
			<VERS vnumber="1">Sanggamte aw, Moses a zui i pu i pate tungah a piang thu na phawk ding uh ka deih hi. Meiipi in amaute khempeuh na hu a, a vekpi-un nuamtakin San Tuipi na kantan zo uh hi.</VERS>
			<VERS vnumber="2">Meiipi sung le tuipi sungah ama nungzui a suak dingin Moses sungah amaute na kiphum uh hi.</VERS>
			<VERS vnumber="3">A vekpi-un kha tawh kisai an ne uh a,</VERS>
			<VERS vnumber="4">a vekpi mahun kha tawh kisai tui na dawn uh hi. Bang hang hiam cih leh amaute a tonpih, kha tawh kisai suangpi panin tui na dawn uh a, tua suangpi pen Khrih ahi hi.</VERS>
			<VERS vnumber="5">Ahi zongin amaute a tam zaw tungah Pasian lungkim lo ahih manin gam sung tengah amaute’ luanghawm kithehzak hi.</VERS>
			<VERS vnumber="6">Amaute tungah a piangte khempeuh, eite adingin hilhkholhna ahi hi. Amaute bangin a sia nate i deih kei dinga,</VERS>
			<VERS vnumber="7">amaute pawlkhat in a biak bangin milim i bia kei ding hi. Lai Siangtho in, “Anne zune dingin mite tu uh a, tua khit ciangin a lam dingin a ding uh hi,” na ci hi.</VERS>
			<VERS vnumber="8">Amaute pawlkhat bangin numei tawh paktatna i gamta kei ding hi. Nikhat thu-in mi tul sawmnih le tulthum a si uh hi.</VERS>
			<VERS vnumber="9">Amaute pawlkhat bangin Topa i ze-et kei ding hi. Gul in amaute na tulum hi.</VERS>
			<VERS vnumber="10">Amaute pawlkhat bangin Pasian i phunsan kei ding hi. Vantung mite in amaute na sulum hi.</VERS>
			<VERS vnumber="11">Leitung beikuan hun sungah a om eite adingin hih thupiangte i etteh ding thu hi a, eite hilhkholh nadingin lai sungah a kiciamteh ahi hi.</VERS>
			<VERS vnumber="12">Lungkip takin ka om zo hi, ci-in a kingaihsun mite a pukkhak loh nadingun kikem uh hen.</VERS>
			<VERS vnumber="13">Na tuah uh ze-etnate khempeuh pen mite’ tuah ngeingeite mah ahi hi. Pasian in citakin a thuciamna lenkip ahih manin note’ thuak zawh loh ding ze-etna hong tuaksak lo ding hi. Ze-etna na tuah hun uh ciangin zong na thuak zawh nading uh thahatna hong guan ding ahih manin na suahtak zawh nading uh lampi hong honsak ding hi.</VERS>
			<VERS vnumber="14">Tua ahih manin lawm itte aw, milim biakna pelh un.</VERS>
			<VERS vnumber="15">Thu ngaihsun thei mite tungah thugen bangin a hong gen ka hi hi. Ka thugente nomau mah in na ngaihsun tawm un.</VERS>
			<VERS vnumber="16">Nekkhawm bawlna-ah leenggahzu hangin Pasian tungah lungdamna ko-in i dawn ciangin Khrih sisan hangin thuphate eite in zong a ngahkhawm cihna hi lo ahi hiam? I balnen anlum i nek ciangin zong Khrih pumpi hangin thuphate mah a ngahkhawm cihna hi lo ahi hiam?</VERS>
			<VERS vnumber="17">Anlum khat bek hi a, eite mi tampi hinapi-in tua lum khat bek mah nekhawm ihih manin eite pumkhat bek mah ihi hi.</VERS>
			<VERS vnumber="18">Israel mite’ thu ngaihsun dih un. Biakna sa a ne khempeuh pen biakna tau tungah Pasian biakna thu-ah a kipawl hi lo ahi uh hiam?</VERS>
			<VERS vnumber="19">Hih bang ka cih ciangin bang ka cihnopna ahi hiam? Milim ahi a, milim biakna sa ahi zongin thupi hi, a ci nuam ka hi kei hi.</VERS>
			<VERS vnumber="20">Ka cihnopna pen, lawkite in gan a gawh uh ciangin dawi a biakna uh hi a, Pasian a biakna uh hi lo hi. Dawi biakna-ah note na kihel ding uh ka hong deih kei hi.</VERS>
			<VERS vnumber="21">Note in Topa tawh nekkhawmna hai sung pan le dawi tawh nekkhawmna hai sung panin na dawnkhawm thei kei ding uh hi. Topa tawh nekkhawmna an leh dawi tawh nekkhawmna an zong na nekhawm thei kei ding uh hi.</VERS>
			<VERS vnumber="22">A nih tuakah kihelkhawm lehang Topa a heh nadingin a gamta ihi dinga, eite pen Topa sangin i hat zaw het kei hi.</VERS>
			<VERS vnumber="23">“Ka ut peuhpeuh ka hih theih nading thu om hi,” a ci omkha ding hi. Ahi zongin na khempeuh ka hih ding kilawm lo hi. Na khempeuh hih theih nading thu a om hangin a kihihthei khempeuh hihna in midangte’ hoih nading piangsak lo hi.</VERS>
			<VERS vnumber="24">A kuamah peuh in note’ angsung ding bek zong kei unla, midangte’ phattuam nading zong zaw un.</VERS>
			<VERS vnumber="25">Na lungsim uhah kisuanna a om loh nadingin sa zuakna-ah a kizuak sa peuhpeuh bang sa ahi hiam, ci-in dong se loin na ututun na ne thei ding uh hi.</VERS>
			<VERS vnumber="26">Bang hang hiam cih leh Lai Siangtho in, “Leitung le a sungah a om khempeuh pen Topa a’ ahi hi,” na ci hi.</VERS>
			<VERS vnumber="27">Thu um lo mi khat in an nekpih dingin hong samin tua an ne dingin na pai leh, na lungsimah kisuanna a om loh nadingin bang sa ahi hiam, ci-in dong se loin ne lel in.</VERS>
			<VERS vnumber="28">Ahi zongin mi khatpeuh in, “Milim biakna sa hi,” hong cih leh, tua a hong gen mipa na khualna le nangma lungsim nopmawhna a om loh nadingin ne kei pah in.</VERS>
			<VERS vnumber="29">Nangma lungsim nuam lo ding cihna hi loin a hong gen pa’ lungsim nuam lo ding ahih manin ne kei in, a ci ka hi hi. Mi pawlkhat in, “Bang hangin kei’ gamtat nading mite’ ngaihsutna in hong khaktan thei ding ahi hiam?</VERS>
			<VERS vnumber="30">Keimah in Topa tungah lungdamna ko-in ne ka hih manin tua ka lungdamkohna thu-ah bang hangin hong kimawhsak thei ding ahi hiam?” cithei kha ding hi.</VERS>
			<VERS vnumber="31">Tua ahih manin keimah in ka hong gennop thu in: Na hihna khempeuh uh, nekna dawnna-ah ahi zongin Pasian’ minthan nadingin na hih un.</VERS>
			<VERS vnumber="32">Jew mi ahi a, Gentail mi ahi a, Pasian’ pawlpi mi ahi zongin na lungnopmawhsak loh nadingun na gamta un.</VERS>
			<VERS vnumber="33">Mite in hotkhiatna a ngah theih nadingin ka sepna khempeuh ah keima angsung ngaihsun loin mi khempeuh phattuam nading hanciamin, a kuamah peuh a lungkim nadingin ka gamtat mah bangin note zong na gamta un.</VERS>
		</CHAPTER>
		<CHAPTER cnumber="11">
			<VERS vnumber="1">Keimah in Khrih gamtatzia ka zuih mah bangin note in zong keima gamtatzia hong zui ta un.</VERS>
			<VERS vnumber="2">Note in kei hong phawk tawntungin kong hilh thu khempeuh zui na hih manun kong phat mahmah hi.</VERS>
			<VERS vnumber="3">Ahi zongin na theih ding uh ka deih thu in: Mi khempeuh’ lutang pen Khrih hi a, numei’ lutang pen pasal hi a, Khrih’ lutang pen Pasian ahihna thu ahi hi.</VERS>
			<VERS vnumber="4">Pasal khatpeuh in mihon biakna sungah a lukhu la khia lopi-in thungen ahi a, Pasian’ thugen ahi zongin a om leh Khrih’ min a daisak ahi hi.</VERS>
			<VERS vnumber="5">Tua mah bangin mihon biakna sungah numei khatpeuh in a lu khuh lopi-in thungen ahi a, Pasian’ thugen ahi zongin a om leh a pasal’ min a daisak hi a, a lu a met numei mah tawh a kilamdanna a om lo ahi hi.</VERS>
			<VERS vnumber="6">Numeite in a lu a khuh kei ding uhleh a sam uh met vet uh hen. Tua ahih manin numeite in a sam uh a met ding a zumhuai mahmah khat ahih mah bangin a lu uh khuh ta uh hen.</VERS>
			<VERS vnumber="7">Pasalte pen Pasian’ lim le a minthanna a kilangsak ahih manin a lu uh a khuh ding uh kilawm lo hi. Ahi zongin numeite pen pasalte’ minthanna a kilangsak ahi hi.</VERS>
			<VERS vnumber="8">Bang hang hiam cih leh numei tung panin pasal kipiangsak lo a, pasal tung panin numei kipiangsak zaw hi.</VERS>
			<VERS vnumber="9">Numei hangin pasal a kipiangsak hi lo a, pasal hangin numei a kipiangsak hizaw hi.</VERS>
			<VERS vnumber="10">Tua ahih ciangin a pasalte uh ukna nuai-ah a om ahihna a lah nadingun vantung mite’ muhna-ah numeite in a lu uh a khuh ding uh kilawm hi.</VERS>
			<VERS vnumber="11">Ahi zongin Topa thu sunga i nuntakna-ah numeite pen pasal tawh loin a tangdin zo hi lo a, pasalte zong numei tawh kop loin a tangdin zo hi tuan lo hi.</VERS>
			<VERS vnumber="12">Bang hang hiam cih leh numei pen pasal tung panin a kipiangsak hi a, pasal pen numei sung panin a suak ahi hi. Tua hi a, na khempeuh, Pasian kiang panin a hong pai ahi hi.</VERS>
			<VERS vnumber="13">Hih thu nomau mah in ngaihsun tawm un. Numeite in a lu uh khuh lopi-in mihon biakna lakah Pasian kiangah thu a nget ding uh kilawm ahi hiam?</VERS>
			<VERS vnumber="14">I pianpih ngeina mahmahah zong pasalte in sam sau a hawi pen amau adingin a zumhuai thu ahihna,</VERS>
			<VERS vnumber="15">le numeite in samsau a neih pen a minthanna uh ahihna thu hong kilangsak hi lo ahi hiam? Numeite’ samsau pen a lu uh a tuam nadingin a kipia ahi hi.</VERS>
			<VERS vnumber="16">Hih thu a nial nuam a omkhak zenzen leh eite a kipan Pasian pawlpi mi a kuamah peuh in tu-a kong gen ngeina lobuang adang a thei om lo hi, ci-in gen ding lobuang bangmah dang om lo hi.</VERS>
			<VERS vnumber="17">Ahi zongin a nuai-a thu tawh kisai-in note ka hong pakta kei hi. Bang hang hiam cih leh pawlpi kikhopna na neih uh ciangin phatna sangin siatna na piangsak zaw uh hi.</VERS>
			<VERS vnumber="18">A masa penin, pawlpi na kikhop uh ciangin note lakah pawl kikhenna om hi, ci-in ka za hi. Hih ka zak thu a manna omkha dingin ka um hi.</VERS>
			<VERS vnumber="19">Bang hang hiam cih leh kua teng pawlpi mi citak ahi hiam, ci-in a kilat nadingin kikhenna a ommah ding ahi hi.</VERS>
			<VERS vnumber="20">Nekkhawmna a bawl dingin note na kikhop uh ciangin Topa’ Nekkhawmna a ne dingin na pai kei uh hi.</VERS>
			<VERS vnumber="21">Bang hang hiam cih leh nekkhawmna ne dingin na pai uh ciangin pawlkhatte amau’ an tawh na tung masa-in ne pah uh ahih manin, pawlkhatte a kham mahmahin na om uh hangin pawlkhatte gilkialin a om uh hi.</VERS>
			<VERS vnumber="22">Hih bangin na gamtat uh, anletui na nek nading uh inn nei lo na hi uh hiam? Tua ahih kei leh Pasian’ pawlpi simmawh bawlin pawlpi mizawngte na maizumsak nopna uh ahi hiam? Hih thu tawh kisai-ah hong pakta ding nong sak uhleh note ka hong pakta het kei hi.</VERS>
			<VERS vnumber="23">Bang hang hiam cih leh note kiangah kong gen thu pen Topa kiang panin ka ngah thu hi a, tua thu in: Topa Jesuh a kilehhek ding nitakin anlum la-in,</VERS>
			<VERS vnumber="24">Pasian tungah lungdam a koh khit ciangin balnen a, “Hih pen note adingin a hong kipia keima pumpi ahi hi. Kei na hong phawk nadingun na ne un,” ci hi.</VERS>
			<VERS vnumber="25">Tua mah bangin nitak an a nek khit uh ciangin hai la a, “Hih hai sunga om leenggahzu pen keima sisan tawh a kikipsak Pasian’ thuciamna thak ahi hi. Hih bangin na dawn simun, kei na hong phawk nadingun na dawn un,” ci hi.</VERS>
			<VERS vnumber="26">Bang hang hiam cih leh hih bangin anlum ne-in hai sung panin leenggahzu na dawn simun, Topa a hong paikik matengin ama sihna thu a gengen na hi uh hi.</VERS>
			<VERS vnumber="27">Tua ahih manin a kilawm lopi-in Topa’ anlum ne-in, a hai panin leenggahzu a dawn mi peuhmah pen Topa’ pumpi le a sisan a mindaisak hi-in a mawh ahi uh hi.</VERS>
			<VERS vnumber="28">Tua ahih manin a kuamah peuh ki-entel masa phot uh henla, tua khit ciangin Topa’ anlum ne-in a hai panin leenggahzu dawn pan tahen.</VERS>
			<VERS vnumber="29">Bang hang hiam cih leh Topa’ pumpi a khiatna thei lopi-in anlum ne-in hai panin leenggahzu a dawn mi pen a mahmah mawhsak thukhenna a kipiatawm ahi hi.</VERS>
			<VERS vnumber="30">Tua bang mawhna hangin note tampi tak cina-in na zawngkhal uh a, pawlkhat zong na si uh hi.</VERS>
			<VERS vnumber="31">Eite hoihtakin ki-entel masa peuh lehang Pasian’ mawhsak thukhenna i thuak kei ding hi.</VERS>
			<VERS vnumber="32">Ahi zongin eite in hih leitung mite tawh mawhsakna i thuakkhawm loh nadingin Topa in eite hong thuhilhin gim hong pia hi.</VERS>
			<VERS vnumber="33">Tua ahih ciangin sanggamte aw, nekkhawm ne dingin na kikhop uh ciangin kingakkim dimdiam un.</VERS>
			<VERS vnumber="34">Tua bangin na kikhop uh ciangin Pasian’ thukhenna na thuakkhak loh nadingun a gilkial na om uhleh zong na inn uhah an ne masa un. Thu dangdangte ahihleh ka hong pai ciangin kong gen ding hi.</VERS>
		</CHAPTER>
		<CHAPTER cnumber="12">
			<VERS vnumber="1">Sanggamte aw, Kha Siangtho’ hong piak siamna a tuamtuamte tawh kisai thu na theih loh khak ding uh ka deih kei hi.</VERS>
			<VERS vnumber="2">Lawki na hih lai-un a pau thei lo milimte’ thu-in na gamta uh a, na lungsim uh tua milimte in hong zo mahmah hi.</VERS>
			<VERS vnumber="3">Tua ahih manin Kha Siangtho in lam a lah mite in, “Jesuh in samsiatna ngah tahen,” a cih lohna le Kha Siangtho in lamlak kei leh kuamah in, “Jesuh pen Topa hi,” a cihtheih loh nading thu na theih ding uh ahi hi.</VERS>
			<VERS vnumber="4">Tu-in siamna a nam tuamtuam om a, ahi zongin a hong pia Kha Siangtho a kibang ahi hi.</VERS>
			<VERS vnumber="5">Nasepna a nam tuamtuam om a, ahi zongin a na i sepsak Topa a kibang ahi hi.</VERS>
			<VERS vnumber="6">Nasep nading siamna a nam tuamtuam om a, ahi zongin sep theih nading siamna a hong pia Pasian a kibang ahi hi.</VERS>
			<VERS vnumber="7">Mi khempeuh adingin phattuamna a omtheih nadingin Kha Siangtho’ hong ompihna a nam tuamtuamin hong kilang hi.</VERS>
			<VERS vnumber="8">Kha Siangtho in mi khat tungah thuthuk pilna hong guan a, tua Kha Siangtho mah in adang khat tungah thugen siamna hong guan hi.</VERS>
			<VERS vnumber="9">Adang khat tungah upna hong guan a, adang khat tungah cina damsak theihna hong guan hi.</VERS>
			<VERS vnumber="10">Adang khat tungah nalamdang bawl theihna, adang khat tungah Pasian’ thu hilh ding siamna, adang khat tungah Kha Siangtho piak siamna ahi leh ahi lo khen theih nading siamna, adang khat tungah pau lamdang pau theihna, adang khat tungah tua pau lamdang tuamtuam paunate a khiatna gen theihna hong pia hi.</VERS>
			<VERS vnumber="11">Hih siamna a tuamtuamte a hong pia pen Kha Siangtho a kibang khat bek mah hi a, mi a tuamtuamte tungah ama hoihsak bangin a hong piak ahi hi.</VERS>
			<VERS vnumber="12">Pumpi pen khat bek hinapi-in na a tuamtuam a nei hi. Pumpi in na a tuamtuam tampi a neih hangin pumpi khat bek mah ahih veve mah bangin Khrih zong pumpi na a tuamtuam a nei pumpi khat ahi hi.</VERS>
			<VERS vnumber="13">Jew mi ihi a, Gentail mi ihi zongin, sila ihi a, sila ahi lo ihi zongin, eite minam tuamtuam ihih hangin Kha Siangtho khat bek mah in Jesuh’ pumpi a suak dingin ama sungah hong phum a, eite khempeuh tungah a hong kipia pen tua a kibang Kha Siangtho khat bek mah ahi hi.</VERS>
			<VERS vnumber="14">Pumpi in na khat bek nei loin nam tampi tak a nei hi.</VERS>
			<VERS vnumber="15">Khe in, “Kei, khut hi lo ka hih manin pumpi tawh ka kizom kei hi,” a cihmawk hangin pumpi na khat ahihna a bei hi tuan lo hi.</VERS>
			<VERS vnumber="16">Bil in, “Kei, mit hi lo ka hih manin pumpi tawh ka kizom kei hi,” a cihmawk hangin pumpi na ahihna a bei hi tuan lo hi.</VERS>
			<VERS vnumber="17">Pumpi khempeuh mit suakkhin leh bang tawh khua za ding ahi hiam? Pumpi khempeuh bil suakkhin leh bang tawh a gimnam thei ding ahi hiam?</VERS>
			<VERS vnumber="18">Ahi zongin tu-a i neih bang tektekin, Pasian in ama deih bangin pumpi na a tuamtuam a hong bawlsak hi.</VERS>
			<VERS vnumber="19">A vekpi-in pumpi na nam khat bek hi khin leh a pumpi ding koi-ah om nawn ding ahi hiam?</VERS>
			<VERS vnumber="20">Ahi zongin tu-a i neih bangin pumpi khat bek om a, na tampi a nei hi.</VERS>
			<VERS vnumber="21">Tua ahih manin mit in khut kiangah, “Nang ka hong kisam kei hi,” ci thei lo a, lutang in zong khe kiangah, “Nang ka hong kisapna om lo hi,” ci thei lo hi.</VERS>
			<VERS vnumber="22">Pumpi na a ginalo tawh a kibangte a kimanna lian mahmah zawsop a,</VERS>
			<VERS vnumber="23">pumpi na bangmah gentaak lo i sakte pawl limtakin kep kul zawsop hi. I pumpi na hoih i sak khol lohte pen,</VERS>
			<VERS vnumber="24">pumpi na hoih i sakte i lim et ding a kisap khol loh bang hi loin, limkep diak peuh kul zaw se hi. Ahi zongin i pumpi na thupi i sak khol lohte limtakin i kepdiak ding a kisamin i pumpi a na bawl se hi.</VERS>
			<VERS vnumber="25">Tua ahih manin i pumpi nate khatlekhat kithutuak lo cih om loin a vekpi-in a kilemkim uh hi.</VERS>
			<VERS vnumber="26">Khat in natna ngah leh a vekpi-un thuakkhawm uh a, khat in pahtakna ngah leh a vekpi-un lungdam khawm uh hi.</VERS>
			<VERS vnumber="27">Tu-in note khempeuh pen Khrih pumpi na hi uh a, na vekpi-un a pumpi na khat ciat na hi uh hi.</VERS>
			<VERS vnumber="28">Tua ahih manin Pasian in pawlpi sungah mi khempeuh ama panmun ciat dingah a hong bulh hi. A masa-in sawltakte, a nihna-ah kamsangte, a thumna-ah laihilhte, tua ciangin nalamdang bawltheite, cina damsak theite, midang a huh theite, thu vaihawm a siamte le pau lamdang a pau theite ahi uh hi.</VERS>
			<VERS vnumber="29">A vekpi-un sawltak hi lo a, a vekpi-un kamsang zong hi lo uh hi. A vekpi-un laihilh, thuhilh hi lo uh a, a vekpi-un nalamdang zong bawl lo uh hi.</VERS>
			<VERS vnumber="30">A vekpi-un cina damsak nading siamna nei lo uh a, a vekpi-un pau lamdang pau thei lo uh a, a vekpi-un tua pau lamdangte a khiatna gen thei lo uh hi.</VERS>
			<VERS vnumber="31">Tua ahih manin Pasian’ hong piak siamna a hoih pente deih belin na nei ta un.Tu-in a hoih pen thu khat kong gen ding hi.</VERS>
		</CHAPTER>
		<CHAPTER cnumber="13">
			<VERS vnumber="1">Keimah in mihingte pau a tuamtuamte le vantung mite’ pau nangawn ka pautheih hangin itna ka neih kei leh a bil-aphuai zam le daltuah kitum tawh a kibang lel ka hi hi.</VERS>
			<VERS vnumber="2">Thuhilh siamna nei-in, thusim khempeuh thei-in, na khempeuh thei-in, mualte kinsak zawh nading upna ka neih hangin itna ka neih kei leh ka kimanna bangmah om lo hi.</VERS>
			<VERS vnumber="3">Ka neih khempeuh midangte tungah pia-in, Pasian’ nasepna hangin kihaltumna ka thuak ahi zongin itna ka neih kei leh ka phattuamna bangmah om lo hi.</VERS>
			<VERS vnumber="4">Itna neite a lungduai-in migi hi. Itna neite in hazatna lungsim nei loin, zong kisathei lo hi.</VERS>
			<VERS vnumber="5">Itna neite a kilawm loin gamta lo, heh pakpak lo, mite’ mawhna ciamteh lo hi.</VERS>
			<VERS vnumber="6">Thuman lote-ah lungdam ngei lo uh a, thumante bekah lungdam uh hi.</VERS>
			<VERS vnumber="7">Itna neite lungkia cih om ngei lo hi; a upna, a lametna, lungduai takin a ngaknate uh a mawkna cih om ngei lo hi.</VERS>
			<VERS vnumber="8">Itna pen a tawntungin a kip ahi hi. Thuhilh siamna a om tei hangin tawlkhat sung bek kimangin, pau lamdang pautheih siamnate a om hangin bei dinga, thutheih siamna a om hangin mai mang ding hi.</VERS>
			<VERS vnumber="9">Bang hang hiam cih leh eite’ neih thutheih siamnate le i thuhilh siamnate a kicing hi lo hi.</VERS>
			<VERS vnumber="10">Ahi zongin a kicing thu hong tun ciangin a kicingtaak lo thuteng mai mang ding hi.</VERS>
			<VERS vnumber="11">Naupang ka hih hun lai-in naupang mah bangin kampau-in, thu ngaihsunin, ka gamta hi. Ahi zongin tu-in khangham ka hih manin naupang vaite ka zang nawn kei hi.</VERS>
			<VERS vnumber="12">Dal limlang sunga et bangin tu laitakin a kitel pha loin i mu milmial a, ahi zongin mai lamah maitang kituahin i mu ding hi. Tu laitakin i theihnate kicing lo a, ahi zongin mai lamah Pasian in eite hong theih mah bangin a kicing takin amah i thei ding hi.</VERS>
			<VERS vnumber="13">Tu laitakin a omlai thu thumte pen upna, lametna le itna hi a, tua thumte sung panin itna mah a thu lian pen ahi hi.</VERS>
		</CHAPTER>
		<CHAPTER cnumber="14">
			<VERS vnumber="1">Na deih lian pen uh ki-itna na hisak un. Kha Siangtho’ hong piak siamna a tuamtuamte sung panin thuhilh siamna neih ding na hanciam pha pen un.</VERS>
			<VERS vnumber="2">Bang hang hiam cih leh pau lamdang a paute pen mite’ tungah thugen hi loin Pasian’ tungah thugen ahi hi. Amaute’ pau kuamah in thei lo a, Kha Siangtho’ vangliatna tawh Pasian’ thusimte a gengen ahi uh hi.</VERS>
			<VERS vnumber="3">Ahi zongin Pasian’ thu a hilhte pen mite tungah thugen hi a, mite tungah huhna, hanthotna le hehnepna a pia ahi hi.</VERS>
			<VERS vnumber="4">Pau lamdang a paute pen amau mahmah a phattuam nadingin a pau hi a, Pasian’ thu a hilhte ahihleh pawlpi’ phattuam nadingin nasem ahi hi.</VERS>
			<VERS vnumber="5">Note khempeuh pau lamdang na pautheih ding uh kong deihsak hangin Pasian’ thu hilh ding siamna na neih ding uh ka hong deihsak zaw hi. Pawlpi in phattuamna a ngah theih nadingin note lakah a khiatna a gen thei pah ding om ahih kei buang leh, pau lamdang a paute sangin Pasian’ thu a hilhte a lian zaw ahi hi.</VERS>
			<VERS vnumber="6">Sanggamte aw, note kiangah hong pai-in pau lamdang tawh thu hong gen leng, bangin kimang ding ahi hiam? Note-a’ in Pasian’ thu theihna, pilna le siamna a hong piansak kei leh a kimanna themkhat zong om hetlo hi.</VERS>
			<VERS vnumber="7">Nuntakna a nei lo tamngai le harp lasaknate nangawn, a aw a kitelin ging sensen kei leh bang la kisa ahi hiam, ci-in kua in theithei ding ahi hiam?</VERS>
			<VERS vnumber="8">Galdo nading peengkul a tum pa in a aw a kitelin tum kei leh galdo dingin kua kithawi thei ding ahi hiam?</VERS>
			<VERS vnumber="9">Tua mah bangin na thugenna uh kammal kitel sinsen kei leh kua in note’ thugen theithei ding ahi hiam? Na thugen uh huihlakah a mai mang suak lel ding hi.</VERS>
			<VERS vnumber="10">Leitungah pau nam tampi om a, ahi zongin khiatna a nei lo khat beek om lo hi.</VERS>
			<VERS vnumber="11">Ahi zongin a kipau paunam thei kei leng, kei pen a pau pa adingin mi namdangpi ka hi dinga, a pau pa zong kei adingin mi namdangpi khat hi ding hi.</VERS>
			<VERS vnumber="12">Note in zong Kha Siangtho’ hong piak siamnate deih belin nei na hih manun pawlpi adingin phattuamna taktak a piangsak ding siamnate mah nget belin na nei ta un.</VERS>
			<VERS vnumber="13">Tua ahih manin pau lamdang a paute in, amau paute a khiatna a gen theih nading uh siamna a neih nadingun thu ngen ta uh hen.</VERS>
			<VERS vnumber="14">Bang hang hiam cih leh pau lamdang tawh thu ka nget ciangin lungsim takpi tawh thungen ka hih tei hangin bang ngen ka hi hiam cih ka ngaihsun thei kei hi.</VERS>
			<VERS vnumber="15">Tua ahihleh bangci gamtat ding ka hi hiam? Ka lungsim tawh thu ka ngen dinga, ka ngette ka theih nading tawh zong ka ngen ding hi. Ka lungsim tawh la ka sa dinga, ka sakte ka theih nading tawh zong ka sa ding hi.</VERS>
			<VERS vnumber="16">Na lungsim bek tawh Pasian tungah lungdamna na koh ciangin kikhopna sungah a om midangte in bangci-in nang’ thungetna, “Amen,” hong cihpih thei ding ahi hiam? Nangma thungette a theih theih nading uh bangmah om lo hi.</VERS>
			<VERS vnumber="17">Pasian tungah lungdam ko-in na thungetna a hoih mahmah hangin midangte in bangmah phattuamna ngah hetlo hi.</VERS>
			<VERS vnumber="18">Note khempeuh sangin pau lamdang pau thei zaw ka hih manin Pasian tungah ka lungdam hi.</VERS>
			<VERS vnumber="19">Ahi ta zongin pawlpite’ biak kikhopna sungah pau lamdang kam tul sawm bang ka pau sangin midangte’ phattuam nadingin a theih ding uh kammal nga bek ka pau zaw ding hi.</VERS>
			<VERS vnumber="20">Sanggamte aw, na thu ngaihsutnate uhah naupang bang kei un. Gitlohna lamah naupang bang unla, ahi zongin thu ngaihsutna-ah a khangham hi ta un.</VERS>
			<VERS vnumber="21">Lai Siangtho sungah,“A lamdang kampau tawhamaute hopihin,minam dangte’ pau tawhthu ka gen dinga,tua bang nangawninhih mite in keima thugenhong ngai lo ding uh hi,ci-in Topa in a gen hi,”ci-in na kigelh hi.</VERS>
			<VERS vnumber="22">Tua ahih manin pau lamdang pen thu um mite ading hi loin, thu um lo mite in a uptheih nading uh lim ahi hi. Tua mah bangin Pasian’ thuhilhna pen thu um mite ading hi a, thu um lo mite ading hi lo hi.</VERS>
			<VERS vnumber="23">Tua ahih manin pawlpi mi khempeuh na kikhopna uhah na vekpi-un pau lamdangin pau-in, mi mawkmawkte ahih kei leh thu um lo mite in hong mu zenzen leh, note pen mihai hontang hi, hong ci ding hi lo ahi uh hiam?</VERS>
			<VERS vnumber="24">Ahi zongin na vekpi-un hoihtakin Pasian’ thu na gen laitakun mi mawkmawkte ahih kei leh thu um lote hong pai leh, a zak uh thute hangin a mawhna uh kiphawkin a hoih lohna uh kithei ding uh hi.</VERS>
			<VERS vnumber="25">A lungsim sung uhah a ipcipte uh kipholak dinga, khukdinin Pasian bia-in, “Hih mite lakah Pasian om taktak hi,” ci ding uh hi.</VERS>
			<VERS vnumber="26">Tua ahih ciangin sanggamte aw, ka hong gennop thu a tomin: Pasian bia dingin note na kikhop uh ciangin khat in la sak ding nei, khat in Pasian’ thu a gen ding nei, khat in pau lamdang tawh thugen ding nei, khat in tua a kigente a khiatna gen theih nading nei cih bangin na om ding uh hi. Hih a tuamtuamte khempeuh, pawlpi’ phattuam nading ahih ding kisam hi.</VERS>
			<VERS vnumber="27">Pau lamdang tawh thugen nuam a om leh zong, nih bang, ahih kei leh a tam penin thum bang in gen bek dinga, tua bangin a gen uh ciangin zong khat a man khit ciangin khat in a banbanin gen ding uh hi.</VERS>
			<VERS vnumber="28">Ahi zongin a khiatna a gen thei ding a om kei leh zong, kikhopna sungah pau lamdangin a pau nuam pa gamdai takin om dinga, amah le Pasian tawh kikal bekah kigen ding uh hi.</VERS>
			<VERS vnumber="29">Pasian thu gen ding a neite sung panin nih le thum bang bek in a banbanin gen ding uh a, adangte in limtakin na tel ngaih ding uh hi.</VERS>
			<VERS vnumber="30">A kikhawm mite sung panin mi khatpeuh in Pasian thu gen ding hong neih leh tua a thugen lai pa khawl phot ding hi.</VERS>
			<VERS vnumber="31">Na vekpi-un a thu thei-in thahatna na ngah theih nadingun no thugen ding a neite khempeuh in khatkhatin thu na ban gen ding uh hi.</VERS>
			<VERS vnumber="32-33">Pasian in eite ahi zelzul dingin a hong sam hi lo a, hoihtak nuamtakin a om dingin a hong sam ahih manin Pasian’ thu gen ding lawpna lungsim pen a gen ding pa a ki-uk zawh ding a kisam ahi hi.Pasian’ pawlpi mite khempeuh lakah a kizang ngeina ahih mah bangin,</VERS>
			<VERS vnumber="34">mihon biak kikhopna sungah numeite pau loin om uh hen. Numeite a kiniamkhiat nading thu Jew Thukham in a gen mah bangin amaute in mihon lakah thu a gen ding uh kiphal lo hi.</VERS>
			<VERS vnumber="35">Amaute in a theihnop uh thu a om leh, inn panin a pasalte uh dong ta uh hen. Bang hang hiam cih leh mihon lakah numeite kam a pau ding zumhuai hi.</VERS>
			<VERS vnumber="36">Note kiang bek panin Pasian’ thu hong kipan a, note tung bekah a hong tung sa zenzen na hi uh hiam?</VERS>
			<VERS vnumber="37">Mi khatpeuh in Kha Siangtho hong piak siamna a nei, Pasian thugen ka hi hi, ci-in a kingaihsut leh hih lai ka hong gelhte pen Topa’ thupiakna tawh a gelh ka hihlamtak a phawk ding kisam hi.</VERS>
			<VERS vnumber="38">Hih ka thugente a don kei leh amah zong don kei pah un.</VERS>
			<VERS vnumber="39">Tua ahih ciangin sanggamte aw, Pasian’ thu hilh ding ngaihsut lian penin na nei unla, ahi zongin pau lamdang a paute na kho dah hoh un.</VERS>
			<VERS vnumber="40">Na khempeuh a kilawm a kituakin na hih un.</VERS>
		</CHAPTER>
		<CHAPTER cnumber="15">
			<VERS vnumber="1">Sanggamte aw, note kiangah kong hilh, note in hong sangin kiptakin na let uh thu, na phawkkik ding uh ka deih hi.</VERS>
			<VERS vnumber="2">Kei’ hong hilh thu pen lungdamna thu ahi hi. Note in kiptakin tua lungdamna thu na let nak-uhleh hotkhiatna a ngah na hi uh hi. Tua hikeileh na upna uh a mawkna ahi hi.</VERS>
			<VERS vnumber="3">Kei tungah a hong kihilh a thupi pen note tungah ka hong gensawn a, tua in: Lai Siangtho sungah a kigelh mah bangin eite’ mawhna tang dingin Khrih hong si-in</VERS>
			<VERS vnumber="4">kivui a, Lai Siangtho sungah a kigelh mah bangin a ni thum ni-in Pasian in hingkiksak hi.</VERS>
			<VERS vnumber="5">Tua ciangin Peter kiangah kilang a, a zomah sawltak sawm le nihte kiangah kilang hi.</VERS>
			<VERS vnumber="6">Tua ciangin thu um mi zanga val tungah thakhatin kilang hi. Tua mi zanga valte, pawlkhat a sih khit tei hangin a tam zaw nungta lai uh hi.</VERS>
			<VERS vnumber="7">Tua ciangin James tungah kilang a, tua banah sawltak sawm le nihte tungah kilang leuleu hi.</VERS>
			<VERS vnumber="8">A tawpna pen ah, kei pen a ngeina bangin a suak lo naungek tawh a kibang hinapi-in kei tungah zong hong kilang hi.</VERS>
			<VERS vnumber="9">Bang hang hiam cih leh kei pen Pasian’ pawlpi a bawlsia mipa ka hih manin sawltak cih dingin zong a kilawm lo zah dongin sawltakte lakah a neu pen ka hi hi.</VERS>
			<VERS vnumber="10">Tua bang hitaseleh Pasian’ hehpihna tawh tu-a ciangah ka om a, kei tungah a hong piak ama hehpihna a mawkna suak lo hi. Sawltak dangte khempeuh sangin na nakpitakin ka sem zawsop hi. Tua ka sep zawhna pen keima hatna hang hi loin Pasian’ hong hehpihna hang ahi hi.</VERS>
			<VERS vnumber="11">Tua ahih ciangin kei ka hi a, sawltak dangte in ahi zongin hong hilh thu pen Khrih’ thawhkikna thu mah hi a, note’ up zong tua thu mah ahi hi.</VERS>
			<VERS vnumber="12">Tu-in gen penin a kinei thu in: Sihna panin Khrih kihingkiksak hi, cihna thu ahih manin, bang hangin note pawlkhat in, misite thokik lo ding hi, ci thei na hi uh hiam?</VERS>
			<VERS vnumber="13">Tua bangin misite a thokik lo hileh Khrih zong a kithokiksak lo hi ding hi.</VERS>
			<VERS vnumber="14">Khrih a kithokiksak lo hileh kote’ thuhilhna a mawkna hi dinga, note’ thu up zong a mawkna mah suak ding hi.</VERS>
			<VERS vnumber="15">Tua bek zong hi lo lai-in, misite a kihingkiksak lo ding hileh Pasian in Khrih hingkiksak hi, ci-in teci pang ka hih manun, mite kiangah Pasian’ thu a man lopi-in a gen ka suak ding uh hi.</VERS>
			<VERS vnumber="16">Bang hang hiam cih leh misite a kihingkiksak lo ding hileh Khrih zong kihingkiksak lo ding hi.</VERS>
			<VERS vnumber="17">Khrih a kihingkiksak lo hileh note’ upna a mawkna hi dinga, na mawhna sung mah uhah note a omlai na suak ding uh hi.</VERS>
			<VERS vnumber="18">Khrih thu a um, a sisa mite zong a mawkna mah hi lai ding hi.</VERS>
			<VERS vnumber="19">Khrih hangin i lamet thu pen hih i leitung nuntak sung thu ding bek hi takpi leh leitung midang khempeuhte sangin a hehpihhuai zaw ihi ding hi.</VERS>
			<VERS vnumber="20">Ahi zongin a thuman taktak ci lehang, a sisa mite zong hingkik takpi ding hi cih a kitel theih nadingin sihna panin Khrih kihingkiksak khinzo hi.</VERS>
			<VERS vnumber="21">Bang hang hiam cih leh mi khat hangin sihna a om mah bangin mi khat hang mahin misite zong hinkikna om hi.</VERS>
			<VERS vnumber="22">Bang hang hiam cih leh Adam tawh a kizop manin mi khempeuh si a, tua mah bangin Khrih tawh a kizom khempeuh zong kihingkiksak ding hi.</VERS>
			<VERS vnumber="23">Ahi zongin tua hinkikna pen ama hun tawh kizui-in a banbanin hi ding hi. A masa penin Khrih hi a, Khrih hong paikik ciangin ama pawlte khempeuh hingkik ding hi.</VERS>
			<VERS vnumber="24">Tua ciangin Khrih in ukna, vangliatna, aana a nei ama galte khempeuh a zawh gawp khit ciangin Pa Pasian tungah ukna aana ap dinga, tua ciangin hih leitung hun beina hong tung ding hi.</VERS>
			<VERS vnumber="25">Bang hang hiam cih leh Pasian in a galte khempeuh zo-in a khenuai-ah a koih khit hun dong mateng Khrih in uk ding hi.</VERS>
			<VERS vnumber="26">A tawpna-ah suksiat ding a gal nunung pen in sihna ahi hi.</VERS>
			<VERS vnumber="27">Bang hang hiam cih leh Lai Siangtho in, “Pasian in na khempeuh ama khenuai-ah koih hi,” na ci hi. “Na khempeuh,” a cih ciangin Khrih’ khutnuai-ah na khempeuh a koih Pasian mahmah sim loh a vekpi-in a huamkhin ahihna kitel hi.</VERS>
			<VERS vnumber="28">Khrih’ khutnuai-ah na khempeuh a kikoih ciangin ama khutnuai-ah na khempeuh a koihsak Pasian’ khutnuai-ah Tapa mahmah zong om dinga, Pasian pen na khempeuh le a kuamah peuh tungah a lian pen hi ding hi.</VERS>
			<VERS vnumber="29">Tua ciangin thu khatah, a sisa mite’ tang dingin tui a kiphum mite in bang a deihna uh ahi hiam? Misite kihingkiksak het lo ding ahihleh bang hangin a sisate’ tang dingin tui kiphum ahi uh hiam?</VERS>
			<VERS vnumber="30">A site hinkikna om lo ding hileh bang hangin kote in nisimin gimna le sihna zah dong dingin lauhuaina thuakin na sem nuam ding ka hi uh hiam?</VERS>
			<VERS vnumber="31">Sanggamte aw, i Topa Jesuh Khrih thu-ah note hangin ka kisaktheih zah mah bangin nisim mahin sihna a thuakthuak ka hi hi.</VERS>
			<VERS vnumber="32">Hih leitung a phattuam nading bekin ngaihsun ni ci lehang, sahang tawh kilaii bang keekin Efesa khuamite tawh ka kihihna uhah gim thaman bang ngah ka ahi hiam? Misite hinkikna om lo ding hileh, “Zing ciangin si kha ding ihih manin i duhduhin an ne zu ne-in nuamtakin om ni,” ci-in paunak a om bangin gamtat lel ding ahi hi.</VERS>
			<VERS vnumber="33">Sanggamte aw, mi’ khemsa-in ta kei un. Kikholhpih hoih lote in mi siasak thei hi.</VERS>
			<VERS vnumber="34">Hoihtakin thu ngaihsun phakik unla, mawhna gamta nawn kei un. Note pawlkhat in Pasian thei het lo na hih manun maizumhuai mahmah hi.</VERS>
			<VERS vnumber="35">Mi pawlkhatte in, “A sisa mite bangci thawhkik dinga, bang pumpi tawh thokik ding ahi hiam?” cikha thei hi.</VERS>
			<VERS vnumber="36">Tua bang ngaihsutna haihuai mahmah hi. Khaici na tuh uh ciangin a muat lopi-in hong po thei lo hi.</VERS>
			<VERS vnumber="37">Mangbuhci ahi a, khaici dang khat peuhpeuh ahi zongin na tuh uh ciangin hong po-in a khan khit ciangin a kung omzia ding teng tawh a tuh na hi kei uh a, a khaici bek a tuh na hi uh hi.</VERS>
			<VERS vnumber="38">Ahi zongin Pasian in ama hoihsak bangin a kung ding na pia a, khaici nam tuamtuamte ading kung nam tuamtuam a guan hi.</VERS>
			<VERS vnumber="39">Tua mah bangin sa a nei nuntakna nam khempeuh zong a sa kibang kim lo hi. Mihing sa, ganhing sa, vasa sa, ngasa sa, cih bangin a nam tuamtuam a om hi.</VERS>
			<VERS vnumber="40">Vantung pumpi om a, leitung pumpi zong om hi. Vantung pumpi a hoihna a tuam khat hi a, leitung pumpi a hoihna zong a tuam khat mah ahi hi.</VERS>
			<VERS vnumber="41">Ni a hoihna a tuam khat hi a, kha a hoihna a tuam khat hi a, aksite a hoihna a tuam khat mah ahi hi. Aksite nangawn a hoihna a tuamtuamin omlai hi.</VERS>
			<VERS vnumber="42">Misite a thawhkikna zong hihte mah tawh kibang hi. A kiphum pen a muat thei hi a, a thokik pen a muat thei lo ahi hi.</VERS>
			<VERS vnumber="43">A kiphum laitakin hat loin melsia a, a kithawhkiksak ciangin thahatin a melhoih hi.</VERS>
			<VERS vnumber="44">A kiphum laitakin leitung pumpi hi a, a kithawhkiksak ciangin kha pumpi ahi hi. Leitung pumpi a om mah bangin kha pumpi zong a om ding ahi hi.</VERS>
			<VERS vnumber="45">Tua ahih manin Lai Siangtho in, “A masa Adam pen leitung nuntakna a nei mihing hong suak hi,” na ci hi. Ahi zongin a nunung Adam pen nuntakna a pia thei Kha ahi hi.</VERS>
			<VERS vnumber="46">Ahi zongin kha pumpi a om masa hi loin leitung pumpi a om masa hi a, leitung pumpi a om khit ciangin kha pumpi a om thei pan ahi hi.</VERS>
			<VERS vnumber="47">A masa Adam pen leitung leivui tawh a kibawl hi a, a nunung Adam pen vantung panin a hong pai ahi hi.</VERS>
			<VERS vnumber="48">Leitung tawh a kipawl mite pen lei tawh a kibawl mite tawh a kibang hi a, vantung tawh a kipawl mite pen vantung panin a hong pai mipa tawh a kibang ahi hi.</VERS>
			<VERS vnumber="49">Eite in lei tawh a kibawl mite’ lim i puak mah bangin vantung panin a hong pai Mipa’ lim zong a pua ding ihi hi.</VERS>
			<VERS vnumber="50">Sanggamte aw, note kiangah ka hong gennop thu in: Pasian’ Ukna sungah hih leitung silesa pumpi lut thei lo dinga, a sia thei pumpi pen a sia thei lo pumpi suak thei lo ding hi.</VERS>
			<VERS vnumber="51">Kuamah kim in a theih loh thusim khat na ngai un. Eite khempeuh a si khin ding ihi kei a, thakhatthu-in a kikhelvat ding ihi hi.</VERS>
			<VERS vnumber="52">Peengkul nunung hong gin ciangin mitphiat kikal sungin i kikhelpak ding hi. Bang hang hiam cih leh peengkul hong gin ciangin misite a si thei nawn lo dingin hong tho dinga, i vekpi-in i kikheel ding hi.</VERS>
			<VERS vnumber="53">A muat thei pumpi pen a muat thei lo pumpi-in hong kikheel dinga, a si thei pumpi pen a si thei lo pumpi-in hong kikheel ding hi.</VERS>
			<VERS vnumber="54">A muat thei pen a muat thei lo hong suakin, a si thei pen a si thei lo hong suah ciangin Lai Siangtho thu hong tung taktak ding hi. Lai Siangtho in,“Sihna maimangingualzawhna in khuplet hi.</VERS>
			<VERS vnumber="55">Sihna aw, na gualzawhnakoi-ah om a,midangte na suksiat zawh nadingna thahatna koi-ah omta ahi hiam?”na ci hi.</VERS>
			<VERS vnumber="56">Sihna a pianna mawhna hang hi a, mawhna a kitheihna Thukham hang ahi hi.</VERS>
			<VERS vnumber="57">Ahi zongin i Topa Jesuh Khrih hangin gualzawhna a hong pia Pasian tungah i lung a dam hi.</VERS>
			<VERS vnumber="58">Tua ahih ciangin ka hong it sanggamte aw, Topa’ hangin na nasepnate uh a mawkna hi ngei het lo hi, ci-in na theih uh mah bangin Topa adingin a tawntungin na sem unla, liing hetloin lungsim kiptakin na om ta un.</VERS>
		</CHAPTER>
		<CHAPTER cnumber="16">
			<VERS vnumber="1">Tu-in Judea gam a om Pasian mite huh nading sum kaihkhop nading thu tawh kisai-in: Galatia gam a pawlpite in a hih dingzia uh ka gen bangin note in zong na hih un.</VERS>
			<VERS vnumber="2">Kei ka hong pai ciangin sumpi kaihkhop tawm a om loh nadingin na ngahna uh tawh kizui-in Nipi simin na tuamkoih unla, na na khol un.</VERS>
			<VERS vnumber="3">Kei ka hong tun ciangin Jerusalem khua-ah na huhna uh sumte a puak dingin hoih na sak uh mite sawlin, lai tawh i paisak ding hi.</VERS>
			<VERS vnumber="4">Kei mahmah zong ka va pai ding hoih i sak leh amaute tawh ka va paikhawm ding hi.</VERS>
			<VERS vnumber="5">Masedonia gam nawkin khualzin sawm ka hih manin tua gam sung ka zin khit ciangin no kiangah ka hong pai ding hi.</VERS>
			<VERS vnumber="6">Note kiang panin mundang ka zin nading peuhpeuhah kei na hong huh theih nadingun note kiangah tomno sung bek hi loin phalbi hun sung tawntung bang ka hong taam thei kha ding hi.</VERS>
			<VERS vnumber="7">Bang hang hiam cih leh Topa in hong thukimpih nakleh khualzin kawmin a hong nawk bek hi loin, note kiangah hun hoihkhop khat ka om nuam hi.</VERS>
			<VERS vnumber="8">Ahi zongin hih Efesa khua mahah Pentekos Pawi hun ciang dong ka om ding hi.</VERS>
			<VERS vnumber="9">Hong langpang tampi a om tei hangin limtakin na sep theih nading lam tampi tak a om hi.</VERS>
			<VERS vnumber="10">Note kiangah Timoti hong pai zenzen khak leh, amah pen keimah bangin Topa’ na a sem ahih manin nuam a sak theih theih nadingin na bawl un.</VERS>
			<VERS vnumber="11">Kuamah in na simmawhbawl kha kei unla, kei kiang a hong tunkik theih nadingin nuamtakin a khualzin a hong zoptheih nadingin na huh un. Thu uppih i sanggam dangte tawh kei kiangah a hong pai dingin ka lamet ahi hi.</VERS>
			<VERS vnumber="12">I sanggam Apollos ahihleh, thu uppih sanggam dangte tawh no kiangah hong hawh nadingin ka hanthot zel hangin tu tadihin hong hawhpah ding lungtung zo nai lo hi. Ahi zongin hunhoih a ngah peuhpeuh ciangin hong pai ding hi.</VERS>
			<VERS vnumber="13">Kiging tawntungin na upna uhah kip unla, thahatin hang un.</VERS>
			<VERS vnumber="14">Na sepna khempeuh uhah ki-itna tawh na gamta un.</VERS>
			<VERS vnumber="15">Sanggamte aw, Stefanas-te innkuan pen Akhaia gam sunga thu um masa pente ahihna le Pasian’ mite adingin nasem dingin a kipia mite ahihna thu na thei uh hi.</VERS>
			<VERS vnumber="16">Tua bang mite le amaute tawh tua bangmahin na a semkhawm mite’ thu na man nadingun kong thum hi.</VERS>
			<VERS vnumber="17">Stefanas, Fortunatas le Akhaikas-te hong paina hangin ka nuam mahmah hi. Note tawh ka kimuh mah tawh hong kibangsak a,</VERS>
			<VERS vnumber="18">note hong lungnopsak mah bangin kei zong ka lung hong nuamsak hi. Hih bang mite, limtakin na phawk ding uh ahi hi.</VERS>
			<VERS vnumber="19">Asia gam a om pawlpi a tuamtuamte in note hopihna kam hong khak uh hi. Aquila le Prisilla-te in zong amau’ inn-a kikhawm pawlpite tawh Topa’ hangin lungsim taktak tawh hopihna kam hong khak uh hi.</VERS>
			<VERS vnumber="20">Hih lai-ah a om thu upna sungah i sanggamte khempeuh in zong hopihna kam hong khak uh hi. A siangtho kinapna tawh note khatlekhat na kihopih un.</VERS>
			<VERS vnumber="21">Keimah Paul in ka hong hopih hi,cihna kamte ka khut mahmah tawh ka gelh ahi hi.Keimah Paul in ka hong hopih hi,</VERS>
			<VERS vnumber="22">Topa a it lo mi peuhmah in samsiatna ngah tahen. I Topa hong pai tahen.</VERS>
			<VERS vnumber="23">Topa Jesuh hong hehpihna thupha, note tungah hong tung tahen.</VERS>
			<VERS vnumber="24">Jesuh Khrih sungah note ka hong itna, note tungah hong kip tahen. Amen.</VERS>
		</CHAPTER>
</BIBLEBOOK>