<BIBLEBOOK bnumber="" bname="Korin 2" bsname="Kor2">
		<CHAPTER cnumber="1">
			<VERS vnumber="1">Jesuh Khrih’ sawltak ahi dingin Pasian in a hong seh keimah Paul le thu upna sungah i sanggam Timoti in,Korin khua-ah a om Pasian’ pawlpi mite le Akhaia gam sungah a om Pasian’ mite khempeuh tungah lai ka hong khak uh hi.</VERS>
			<VERS vnumber="2">I Pa Pasian le Topa Jesuh Khrih in note khempeuh tungah dikna le nopsakna thupha hong tungsak tahen.</VERS>
			<VERS vnumber="3">Eite’ Topa Jesuh Khrih’ Pa ahi, hehpihna a nei Pa, i kisapna khempeuh ah a hong huh Pasian in thupha ngah tahen.</VERS>
			<VERS vnumber="4">Amah in kote’ haksatna khempeuh ah hong huh ahih manin, kote in zong Pasian’ tung panin ka ngah uh tua huhna mah zangin haksatna a nam tuamtuam a thuakte ka huhsawn thei leuleu uh hi.</VERS>
			<VERS vnumber="5">Khrih hangin gimna tampi ka thuak uh mah bangin amah in zong kote tungah huhna tampi mah a hong pia hi.</VERS>
			<VERS vnumber="6">Kote in gimna ka thuak uhleh note’ phattuam nading le hotkhiatna na ngah nading uh ahi hi. Kote in huhna ka ngah uhleh zong, note zong a hong kihuh hi a, kote’ thuak bang gimnate na thuak uh ciangin lungduai takin na thuak zawh nading uh thahatna a hong kipia ahi hi.</VERS>
			<VERS vnumber="7">Note ka hong muanna uh kiam tuan lo hi. Kote’ thuak bangin na thuak uhleh Pasian in kote hong huh mah bangin note zong hong huh ding hi.</VERS>
			<VERS vnumber="8">Sanggamte aw, Asia gam sunga ka thuaknate uh na hong phawkpih ding uh ka deih uh hi. Ka thuakna uh lianlua mahmah ahih manin nuntak zawh nading lametna om lo hi.</VERS>
			<VERS vnumber="9">A si ding taktak hi ta hang, ci-in ka kingaihsun uh hi. Ahi zongin tua zahin ka thuakna uh pen kote’ thatang kimuang loin sihna panin misite a hingkiksak Pasian ka muantheih nadingun a piang ahi hi.</VERS>
			<VERS vnumber="10">Tua zahin a lauhuai sih nading panin hong hon khia khinzo a, zong hong hon khia lai ding hi. Mailam hunah zong hong hon khia kikkik ding hi, ci-in amah ka muang uh hi.</VERS>
			<VERS vnumber="11">Kote adingin thu hong ngetsak un. Tua hileh mi tampi in kote adingin thu a hong ngetsaknate uh Pasian in a hong piakna hangin mi tampi mah in kote’ tang dingin Pasian tungah lungdamna ko thei ding uh hi.</VERS>
			<VERS vnumber="12">Kote’ kisialhpih thu in: hih leitunga ka gamtatnate uh le a diakdiakin note tungah kong gamtatnate uhah, mihingte’ pilna a zang hi loin Pasian hehpihna vang tawh, Pasian’ deihna bangin lungsim takpi tawh a gamta hi ung, ci-in ka kitheihna lungsim uh ahi hi.</VERS>
			<VERS vnumber="13">Bang hang hiam cih leh note in sim thei-in a thu na theih theih dingte bek uh a hong gelh ka hi uh hi. Tuhunin a cingin na theih lohte uh zong,</VERS>
			<VERS vnumber="14">Topa Jesuh hong paikik Ni ciangin a cingtakin thei ding na hih manun note hangin ka kisialh uh mah bangin note zong kote hangin na kisial ding uh hi.</VERS>
			<VERS vnumber="15">Tu-a bangin piang taktak ding ci-in teltheih ka hih manin note in hamphatna nihvei na ngah nadingun ka geel a,</VERS>
			<VERS vnumber="16">Masedonia gam ka pai ciangin hong nawk masa-in, Masedonia gam panin ka kilehkik ciangin zong Judea gam a ka paina dingah nong huh theih nadingun hong nawk leuleu dingin ka ngaihsun masa phot hi.</VERS>
			<VERS vnumber="17">Hih bangin ka ngaihsutna pen a mawkkheel themthum hong sa na hi uh hiam? Leitung mihingte bangin angsung phattuam nading a om kei leh a gensa thu a kheel themthumte bang hong sa na hi uh hiam?</VERS>
			<VERS vnumber="18">Pasian a thuman a citak ahih mah bangin note tungah ka hong gente uh zong a kheel themthum ka hi kei uh hi.</VERS>
			<VERS vnumber="19">Bang hang hiam cih leh Silvanas, Timoti le keimah in note lakah a thu ka hong hilhhilh uh Pasian’ Tapa Jesuh Khrih pen hih ding a cihte hih lo ding ci-in a thu a kheel themthum pa hi lo a, hih ding a cihte hih ding mah hi pah hi.</VERS>
			<VERS vnumber="20">Pasian’ thuciamte khempeuh a hih pa pen amah ahi hi. Tua ahih manin Jesuh Khrih hangin Pasian phatin, “Amen,” i cihna zong hih thu hang mah ahi hi.</VERS>
			<VERS vnumber="21">Khrih sungah kote le note a hong kipsak pa le nasem dingin kote a hong sawl pa pen Pasian ahi hi.</VERS>
			<VERS vnumber="22">Amah in eite pen ama a’ ihihna ciaptehna eite tungah hong bawl a, ama a’ ihihna le eite tungah a hong piak ding na khempeuh a hong pia takpi ding ahihna a kitel nadingin eite’ lungsim sungah Kha Siangtho a hong mapiak hi.</VERS>
			<VERS vnumber="23">Note kiangah kong pai lohna pen note ka hong dopna hizaw hi. Hih thu hong theihpih ka teci pen Pasian ahi hi.</VERS>
			<VERS vnumber="24">Hih bangin um un, ci-in thatanghat thu tawh a hong gen ding ka hi kei uh hi. Note na upna uhah kipkhin na hih manun note’ lungdam nadingin note tawh na a semkhawm ka hi uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Tua ahih manin hong pai leng note’ dah nading hong piang ding ahih manin ka hong pai loh nadingin ka lungsim ka khensat hi.</VERS>
			<VERS vnumber="2">Kei a hong lungdamsak ding note ke’n hong dahsak leng, kei kua in hong lungdamsak nawn ding ahi hiam?</VERS>
			<VERS vnumber="3">Kei lungdam leng note khempeuh zong a lungdam ding na hihna uh teltakin thei ka hih manin, kei a hong lungdamsak ding note in kei’ dahna nong piansakkhak loh nading uh ka deihna tawh kei hong pai loin tua lai a hong gelh ka hi hi.</VERS>
			<VERS vnumber="4">Tua lai ka gelh laitakin, note’ dah nading piangsakkha loin note ka hong it mahmahna na phawk nading uh ka deihna tawh ka gelh hi a, lungkham sinkhamna le khitui naptui kai-in a gelh ka hi hi.</VERS>
			<VERS vnumber="5">Mi khatpeuh in heh nading a piansak ciangin kei bek a hong hehsak hi loin note khempeuh zong a hong hehsak ahi hi. Tua ahih manin tua bang mi tungah khauhtat lua nawn kei un.</VERS>
			<VERS vnumber="6">Note’ gimpiaknasa pen kicing khinzo ka sa hi.</VERS>
			<VERS vnumber="7">Tua ahih manin a mawhna maisak ta unla hehnem zaw un. Tua hikeileh dahlua-in siatlawh kha ding hi.</VERS>
			<VERS vnumber="8">Amah na itkik ding uh ka hong thumna thu zong amah na theisak un.</VERS>
			<VERS vnumber="9">Note in ze-etna bangzah ciang thuak zo-in, ka thugente na hong mang zo uh hiam cih ka theih nadingin tua lai a hong gelh ka hi hi.</VERS>
			<VERS vnumber="10">Note in mawhna na maisak uh ciangin kei zong a maisak ka hi hi. Mawhna maisak ding om ahihleh zong, mawhna ka maisak ciangin Khrih hang le note’ phattuam nadingin a maisak ka hi hi.</VERS>
			<VERS vnumber="11">Mawhna maisak kei lehang Satan in nuamtaksa-in eite tungah hong gualzo kha ding ahih manin mawhna a maisak ihi hi. Satan’ nasepna zia a thei lo ihi kei hi.</VERS>
			<VERS vnumber="12">Khrih hangin lungdamna thu a hilh dingin Troas khua ka tun ciangin tua lai-ah nasep theih nadingin Topa in lampi hong honsakna thu ka mu hi.</VERS>
			<VERS vnumber="13">Ahi zongin tua lai-ah i sanggampa Titus na om lo ahih manin ka lungsim om thei nawn lo hi. Tua ahih manin tua lai-a om mite nusia-in Masedonia gamah ka paisuak hi.</VERS>
			<VERS vnumber="14">Ahi zongin Pasian tungah lungdam mahmah nading thu a om hi. Khrih tawh ka kipawlna hangun gualzawhna tawh Khrih a paina khempeuh ah Pasian in kote hong zuisak hi. Mun khempeuh ah paknamtui a kizelh bangin Khrih thu theihna a kizelsak dingin Pasian in kote hong zang hi.</VERS>
			<VERS vnumber="15">Hotkhiatna a ngah mite le a ngah lo mite lakah kote pen Khrih in Pasian tungah a piak paknamtui tawh ka kibang uh hi.</VERS>
			<VERS vnumber="16">Tua a nam pen, thu um lo mite adingin mi a sisak thei a nam khauh mahmah hi a, hotkhiatna a ngah mite adingin mi a hingsak thei a namtui mahmah ahi hi. Hih nasep a sem dingin kua kilawm ahi hiam?</VERS>
			<VERS vnumber="17">Ahi zongin kote pen, van gina tum lo a zuak mite tawh a kibang ahi, Pasian’ thu a gen mawkmawk midangte bang ka hi kei uh a, Pasian in a nasem dingin kote hong sawl ahih manin Khrih nasem hihna tawh ama mai-ah lungsim takpi tawh thugente ka hi uh hi.</VERS>
		</CHAPTER>
		<CHAPTER cnumber="3">
			<VERS vnumber="1">Hih bangin thu ka gen uh ciangin koleko a kiphattawm ka bang zel uh hiam? Midang pawlkhatte bangin note kiangah lah ding mihoih hihna lai ka kisam kei uh a, note in zong kote nong lah ding uh mihoih hihna lai a kisam na hi kei uh hi.</VERS>
			<VERS vnumber="2">Note mahmah pen mihoih ka hihna uh lah nadingin kote’ lai na hi uh a, mi khempeuh in simin a theih nadingun kote’ lungtang tungah a kigelh lai na hi uh hi.</VERS>
			<VERS vnumber="3">Hih lai pen Khrih mahmah in gelhin kote a hong puasak ahihna thu kitel mahmah hi. Laidal le suangpek tungah laitui le laikung tawh a kigelh hi lo a, mihing lungtang tungah a nungta Pasian Kha Siangtho tawh a kigelh ahi hi.</VERS>
			<VERS vnumber="4">Khrih hangin Pasian muang ka hih manun hih bangin a hong gen ka hi uh hi.</VERS>
			<VERS vnumber="5">Hih bang sep zawh nadingin kote in siamna nei ung a ci hi loin, sep zawh nading siamna pen Pasian hong piak ahi hi.</VERS>
			<VERS vnumber="6">Thuciamna thak nasem thei dingin kote tungah siamna a hong pia hi. Tua hong piakna pen lai-a kigelh thukham tawh hi loin Kha Siangtho tawh ahi hi. Bang hang hiam cih leh lai-a kigelh thukham in sihna piangsak a, ahi zongin Kha Siangtho in nuntakna hong pia hi.</VERS>
			<VERS vnumber="7">Thukham pen suangpek tungah a kigelh laimal hi a, a kipiak hunin Pasian’ minthanna tawh hong tonkhawm hi. Moses’ maitang a taang mahmah pen mualkhin tei napi-in, nak taanlua mahmah ahih manin Israel mite in Moses’ maitang en zo lo lai uh hi. Sihna a piangsak thei bek Thukham hong kipiak ciangin tuazah minthanna vangtaang tawh hong kizui ahihleh,</VERS>
			<VERS vnumber="8">nuntakna a pia Kha Siangtho nasepna bangzahin minthanna lian tawh hong kizui zaw kan ding ahi hiam?</VERS>
			<VERS vnumber="9">Mite mawhsakin thukhen nasepna-ah tuazahin minthanna vangtaang om ahihleh mite dik hi, ci-in genkhiat nasepna-ah a minthanna vangtaang lian zaw kan lai ding hi.</VERS>
			<VERS vnumber="10">Tuhunin a taang pha zaw minthanna vang hong omta ahih manin nidangin minthangin a vangtaang mahmah i cih pen a bei hong suak mai hi.</VERS>
			<VERS vnumber="11">Tawlkhat sung bek a kimang na in minthanna nei ahihleh a kip tawntung na in minthanna lian zaw nei kan ding hi.</VERS>
			<VERS vnumber="12">Hih bang lametna nei ka hih manun hangtakin a om ka hi uh hi.</VERS>
			<VERS vnumber="13">A maitang panin a vangtaang a beilam Israel mite in a muhkhak ding uh a deih lohna-in Moses in a maitang puan tawh a liah bangin a gamtate ka hi kei uh hi.</VERS>
			<VERS vnumber="14">Amaute’ lungsim khauh ahih manin tu dongin bangmah thei tuan loin om uh a, thuciamna lui laibu a sim uh ciangin puan tawh liah bangmahin bangmah mu thei lo, theithei lo uh hi. Bang hang hiam cih leh mi khatpeuh Khrih tawh a kipawl ciang bekin a muh theih nadingin a kiliahna puan a kila khia pan ahi hi.</VERS>
			<VERS vnumber="15">Tuhun dongin amaute in Moses Thukham laibu a sim uh ciangin liahna puan in a lungsim uh a liah lai hi.</VERS>
			<VERS vnumber="16">Ahi zongin Lai Siangtho in, “Topa’ mai-ah Moses a pai ciangin a kiliahna puan a la khia hi,” a cih mah bangin Topa lamah mi khatpeuh a kihei ciangin a liah puan kila khia hi.</VERS>
			<VERS vnumber="17">Hih lai munah Topa a cih pen Kha Siangtho hi a, Topa’ Kha Siangtho a omna mun peuhpeuhah suahtakna om hi.</VERS>
			<VERS vnumber="18">Tua ahih manin eite khempeuh i maitang hong kiliah nawn loin Topa’ minthanna vangtaang i kilangsak hi. Topa kiang panin a hong pai Kha Siangtho ahi tua minthanna vang in amah tawh a kibang dingin eite hong bawlpha a, minthanna khat panin minthanna sang zaw-ah hong omsak hi.</VERS>
		</CHAPTER>
		<CHAPTER cnumber="4">
			<VERS vnumber="1">Pasian in hong hehpihna tawh hih nasep hong pia ahih manin ka thaneem hetkei uh hi.</VERS>
			<VERS vnumber="2">Ka thuhilhna uhah mite khembawl loin, Pasian thu zong a man lopi-in ka gen kei uh a, tua bang a zumhuai simtham tatnate ka zang hetkei uh hi. Pasian muhna-ah a langtangin thuman takin ka gamta uh a, mi khempeuh a lungkim theih nadingin ka hanciam uh hi.</VERS>
			<VERS vnumber="3">Lungdamna thu ka hilhte uh kitel lo ahihleh zong siatna a thuak mite ading bekin a kitel lo hi ding hi.</VERS>
			<VERS vnumber="4">Tua bang mite pen hih leitung pasian gilote in a lungsim mit uh tawsak ahih manin um lo uh a, Pasian tawh a kibang teekteek Khrih minthanna hangin amaute tungah a hong taang lungdamna thu khuavak mu thei lo uh hi.</VERS>
			<VERS vnumber="5">Bang hang hiam cih leh kote’ hilh thu pen komau’ thu hi lo a, Khrih Jesuh pen Topa ahi hi, ci-in a hilh ka hi uh a, kote pen Khrih hangin nomau’ na a semte ka hi uh hi.</VERS>
			<VERS vnumber="6">“Khuamial sung panin khuavak taang hen,” a ci Pasian mah in Jesuh’ maitang a taangsak Pasian’ vangliatna thu theih nading khuavak ka ngah theih nadingun kote lungsim sungah khuavak hong taangsak hi.</VERS>
			<VERS vnumber="7">Ahi zongin vangliatna taktak Pasian a’ hi a, kote a’ hi lo hi, ci-in a kilat nadingin kha tawh kisai na manpha a nei kote pen na kikoihna leibeel tawh a kibang bek ka hi uh hi.</VERS>
			<VERS vnumber="8">Gimna ka tuah zelzel uh hangin ka si kei uh a, lunghihmawhna ka tuah zelzel uh hangin ka lungkia kei uh a,</VERS>
			<VERS vnumber="9">gal tampi ka neih uh hangin pawl ka kitasam ngei kei uh a, liamna baina ka tuah uh hangin ka si kei uh hi.</VERS>
			<VERS vnumber="10">Kote’ pum tung panin Jesuh’ nuntakna a kilat theih nadingin hih ka leitung pumpi nuntakna mahmah uhah zong Jesuh’ sihna bangmah ka thuak zelzel uh hi.</VERS>
			<VERS vnumber="11">Tua ahih manin kote’ leitung pumpi-ah Jesuh Khrih nuntakna a kilat nadingin Jesuh hangin ka leitung nuntak sungun sih nading lauhuaina ka phukha tawntung uh hi.</VERS>
			<VERS vnumber="12">Tua ahih manin kote adingin sih nading a kisepsep laitakin note’ nuntak nading a kisem niloh ahi hi.</VERS>
			<VERS vnumber="13">Lai Siangtho in, “Um ka hih manin ka gen hi,” a cih mah bangin kote in zong um ka hih uh manin a gen ka hi uh hi.</VERS>
			<VERS vnumber="14">Topa Jesuh a hingkiksakpa in Jesuh mah tawh kote zong hong hingkiksak khawmin note tawh ama omna-ah hong paipih khawm ding hi, ci-in ka thei uh hi.</VERS>
			<VERS vnumber="15">Hih thute khempeuh note ading a kikhualna hi a, Pasian’ hehpihna in mi tam ban semsem leh mi a tam semsem mah in Pasian’ minthan nadingin lungdam ko-in thu ngen ding uh hi.</VERS>
			<VERS vnumber="16">Tua thu hangin ka lungkia tuan kei uh hi. Kote’ leitung pumpi in damdamin muatlam ding a manawh ahi zongin ka kha nuntakna uh a nini-in thaksuak semsem hi.</VERS>
			<VERS vnumber="17">Tuhun laitakin tomno sung lungkhamna ka thuakte uh in ka thuakna uh sangin nakpitakin a lian zaw tawntung minthanna sung hong tunpih ding hi.</VERS>
			<VERS vnumber="18">Bang hang hiam cih leh a kimu thei nate a mitsuan ka hi kei uh a, a kimu thei lo nate a mitsuan ka hi uh hi. A kimu thei nate tomno sung bek kimang a, a kimu thei lo nate a tawntungin a kip ahi hi.</VERS>
		</CHAPTER>
		<CHAPTER cnumber="5">
			<VERS vnumber="1">Bang hang hiam cih leh hih ka tenna ka leitung pumpi uh a sih ciangin mihingte bawl ahi lo, Pasian in a kip tawntung dingin kote adingin a hong bawlsak inn, vantungah a nei ding ka hihna uh ka thei uh hi.</VERS>
			<VERS vnumber="2">Tu laitakin ka vantung inn uhah ka omnopna uh lianlua mahmah ahih manin ngaklahin ka khuisasa uh hi.</VERS>
			<VERS vnumber="3">Vantung inn-ah ka om uh ciangin pumpi nei loin guak om ding ka hi kei uh hi.</VERS>
			<VERS vnumber="4">Hih leitung pumpi tawh ka om uh laitakin lungkhamin ka khuisasa uh hi. Hih ka leitung pumpi uh ka nusiat nopna hang uh hi loin a si thei pumpi pen a si thei nawn lo pumpi tawh a kilaih theih nadingin ka vantung pumpi uh ka deihna hang uh ahi hi.</VERS>
			<VERS vnumber="5">Hih kikheel nading a hong vaihawmsak pa pen Pasian hi a, kote a hong piak dingte khempeuh hong pia taktak ding cih a lahna-in kote tungah ama Kha Siangtho a hong pia hi.</VERS>
			<VERS vnumber="6">Tua ahih manin lungmuang takin ka om tawntung uh hi. Hih ka leitung pumpi uhah ka om laiteng uh Topa’ hong piak ding pumpi tawh a omkhawm nai lo ka hi uh hi.</VERS>
			<VERS vnumber="7">Muhna hang tawh lungmuangin a om hi loin upna hang tawh lungmuang takin a om ka hi uh hi.</VERS>
			<VERS vnumber="8">Lungmuang takin a ki-om hithiat hi a, hih leitung pumpi nusia-in Topa tawh omkhawm ding a ki-ut zaw ahi hi.</VERS>
			<VERS vnumber="9">Tua ahih manin hih lai inn-ah a ki-om ahi a, hua lai vantung inn-ah a ki-om ahi zongin thudang khempeuh sangin Topa lungdamsak ding ngaihsutpi-in a kinei ahi hi.</VERS>
			<VERS vnumber="10">Bang hang hiam cih leh Khrih mai-ah thusitna a thuak dingin eite khempeuh a kilak ding ihi a, leitung i pumpi-in i om lai-in i gamtatna tawh kizui-in eite tawh a kituak ciatin a sia ahi a, a pha ahi zongin a ngah ciat ding ihi hi.</VERS>
			<VERS vnumber="11">Pasian zahtak nading thu ka lungsim uhah om tawntung ahih manin mite ka zol zawh nadingun ka hanciam uh hi. Pasian in kote’ lungsim teltakin hong thei a, note in zong na lungsim uhah kei hong thei dingin ka hong um hi.</VERS>
			<VERS vnumber="12">Note in na hong thupi ngaihsut theih nadingun koleko a hong kiphattawm zel ka hi kei uh a, lungsimtawng hoih lo napi-in a puatham siamna hangin a kisial mite nial thei-in, kote’ hangin note na kisaktheih nading uh deihna hizaw hi.</VERS>
			<VERS vnumber="13">Mihai ka hih uhleh zong Pasian’ minthan nading hi a, mipil ka hih uhleh zong note’ phattuam nading mah hi veve hi.</VERS>
			<VERS vnumber="14">Mi khempeuh adingin mi khat si khin ahih manin mi khempeuh zong a ngeina lui uhah si khinta hi, ci-in ka theihna hangun tua Khrih’ itna in kote’ nuntakna hong uk hi.</VERS>
			<VERS vnumber="15">Ama hangin a nungtate, amau adingin nungta nawn loin, amau’ hangin si-in a kihingkiksakpa adingin a nuntak theih nadingun mi khempeuh adingin amah a hong si hi.</VERS>
			<VERS vnumber="16">Tua ahih manin kote in mihingte’ ngeina zia tawh kuamah ka en nawn kei uh hi. Khrih mahmah zong mihing lungsim ngaihsutna zia tawh ka et ngei uh hangin tu-in tua bangin ka ngaihsun nawn kei uh hi.</VERS>
			<VERS vnumber="17">Tua ahih manin mi khatpeuh, Khrih tawh a kipawl ciangin mi thak suak a, a mi lui ngeina bei-in a mi thak ngeina a neita ahi hi.</VERS>
			<VERS vnumber="18">Hih thu khempeuh Pasian’ vaihawm hi a, eite pen Pasian’ gal hinapi-in Khrih hangin amah tawh a kilem mi hong hisak a, kote tungah tua kilem nading nasep hong pia hi.</VERS>
			<VERS vnumber="19">Tua ahih manin kote’ thugen bulpi in: Pasian in mite’ mawhnate ngaihsun nawn loin, Khrih hangin leitung mi khempeuh le amah a kilemin hong bawl a, tua kilemna thu a gen dingin kote hong seh hi.</VERS>
			<VERS vnumber="20">Tua ahih ciangin kote pen Khrih tangin nasem ka hi uh a, Pasian in kote zangin note tungah thu a hong gen ahi hi. Pasian tawh kilemin pawlkhatin na om nadingun Khrih tangin a hong thum ka hi uh hi.</VERS>
			<VERS vnumber="21">Khrih tawh i kipawlna hangin eite zong Pasian tawh a kibangin midik i suah theih nadingin mawhna a nei lo Khrih pen eite’ tang dingin Pasian in mawhnei mi a suaksak hi.</VERS>
		</CHAPTER>
		<CHAPTER cnumber="6">
			<VERS vnumber="1">Tua bangin Pasian tawh na semkhawmin om ka hih manun Pasian’ hong hehpihna thu a mawkna na suahsakkhak loh nadingun ka hong thum uh hi.</VERS>
			<VERS vnumber="2">Bang hang hiam cih leh Pasian in,“A hunhoih a tun cianginnote’ hong ngetna ka hong ngai a,kong hotkhiat ni ding cianginnote kong huh hi,”na ci hi. Tua hi a, tuhun pen a hunhoih hi a, tuhun pen hotkhiat ni hun hita hi.</VERS>
			<VERS vnumber="3">Ka nasepna uhah mite in mawhna hong zon ding uh ut lo ka hih manun kuamah ka nawngkaisak khak loh nadingun ka hanciam uh hi.</VERS>
			<VERS vnumber="4">Tua ahih manin ka sepna khempeuh uhah Pasian’ nasemte ka hihna uh ka kilangsak uh a, lungduai takin gimna, haksatna, lungkhamnate ka thuak uh hi.</VERS>
			<VERS vnumber="5">Kote hong kisatin, thongah hong kikhia-in, mihonpi in hong hih gawp uh hi; nakpitakin na semin, an ne lo, ihmu lo liangin ka om uh hi.</VERS>
			<VERS vnumber="6">Siangtho takin nuntakna, thu theihna, lungduaina, migitna, Kha Siangtho’ huhna, itna taktak neihna,</VERS>
			<VERS vnumber="7">thuman genna le Pasian’ nasemte ka hihna uh, Pasian’ vang tawh ka kilangsak uh hi. Kote in kihut nading le galsim nadingin hiamin thuman ka zang uh hi.</VERS>
			<VERS vnumber="8">Kote hong kipahtawi-in hong kimindaisak zel a, hong kisimmawh bawlin zong hong kiphat zel hi. Thuman gen hinapi-in zuaugen bangin hong kingaihsun a,</VERS>
			<VERS vnumber="9">mi khempeuh in hong theih hinapi-in theih loh mi bangin hong kibawl a, nong theih uh mah bangin kote a nungta hinapi-in misi bangin hong kingaihsun hi.</VERS>
			<VERS vnumber="10">Dahna ka thuak uh hangin ka lungdam uh a, kote a zawng tawh kibang napi-in mi tampi ka hausak uh a, bangmah a nei het lo tawh kibang napi-in a taktakin ka neih loh uh bangmah om lo hi.</VERS>
			<VERS vnumber="11">Korin khua-a om lawmte aw, kote in bangmah ip nei loin lungsim takpi tawh thu kong gen uh hi.</VERS>
			<VERS vnumber="12">Kote in ka lungsim uh a hong pia lo hi loin note in na lungsim uh a hong pia lo na hizaw uh hi.</VERS>
			<VERS vnumber="13">Tua ahih manin tate tungah thugen bangin thu kong gen hi. Kote’ ngaihsut bangin note in zong hong ngaihsun unla, na lungsim uh hong taanzausak ta un.</VERS>
			<VERS vnumber="14">Thu um lo mite tawh na na semkhawm kei un. Midik le mimawh bangci-in kipawl thei dinga, khuavak le khuamial bangci-in omkhawm thei ding ahi hiam?</VERS>
			<VERS vnumber="15">Khrih le Dawimangpa bangci-in kithutuak thei dinga, thu um mi le thu um lo mi bangci-in a ngaihsutna uh kibang thei ding ahi hiam?</VERS>
			<VERS vnumber="16">Pasian’ biakinn le lawkite’ milim bangci kilem theih ding ahi hiam? Bang hang hiam cih leh Pasian in,“Ka mite lakah teenginamaute tawh ka omkhawm ding hi.Kei pen amaute’ Pasian ka hi dinga,amaute, keima mi ahi ding uh hi.</VERS>
			<VERS vnumber="17">Tua ahih manin Vanglian Topakeimah in kong genin-ah:Amaute tawh kikheninamaute kiang panin pai khia unla,a siang lo peuhmah sukha kei un.Tua hileh note ka hong ngai ding hi.</VERS>
			<VERS vnumber="18">Kei pen note’ Pa hong hi-in,note, keima tate na hi ding uh hi,”na ci hi.</VERS>
		</CHAPTER>
		<CHAPTER cnumber="7">
			<VERS vnumber="1">Tua ahih manin ka hong it lawmte aw, pumpi le lungsim a ninsak theite khempeuh panin kisiansuahin, Pasian zahtakna tawh nungta-in siangtho sinsenin om ni.</VERS>
			<VERS vnumber="2">Kuama tungah kote hong khial lo, kuamah hong siasak lo, noptaksa-in kuama tungah hong gamta lo ka hih manun na lungsim uh hong pia un.</VERS>
			<VERS vnumber="3">Hih bang ka hong cih ciangin note mawhsak nopna tawh thu a hong gen ka hi kei hi. Bang hang hiam cih leh ka hong gensa mah bangin note hong it mahmah ka hih manun note na hin uhleh hingkhawm, na sih uhleh zong a sikhawm ngam ka hi uh hi.</VERS>
			<VERS vnumber="4">Note hong muang mahmahin note hangin ka kisathei a, lungkhamna a tuamtuam ka tuah hangin lunghimawh loin ka lungnuam mahmah hi.</VERS>
			<VERS vnumber="5">Masedonia gam ka tun khit uh ciang nangawnin tawldam cih om thei tuan lo a, a koimah peuhah kitotna le lungkhamna om kawikawi ahih manin lungsim patauhna hi tawntung hi.</VERS>
			<VERS vnumber="6">Ahi zongin a lungkia mite a hanthawn Pasian in Titus hong tunna tawh kote hong thakhauhsak hi.</VERS>
			<VERS vnumber="7">Ama hong tunna hang bek zong hi loin ama lungsim a thahat nadingin note’ gamtatna zong a hong zasak hi. Note in kei nong muhnopna thu uh, note na dahna thu uh le kei nong hutnopna thu uh hong gen ahih manin ka lung a dam semsem hi.</VERS>
			<VERS vnumber="8">Ka hong laigelhna in note tawlkhat sung a hong dahsak manin ka lungsim nuam lo ahi tei ta zongin tua ka hong laigelhna hangin ka kisik kei hi.</VERS>
			<VERS vnumber="9">Bang hang hiam cih leh tu-in ka lung a dam hi. Note ka hong dahsak khakna hangin a lungdam hi loin note na dahna hangun na ngaihsutna uh kheel thei na hih manun a nuam ka hi hi. Tua na dahna uh Pasian in a hoih lamin hong zang ahih manin note adingin siatna a hong piangsak ka hi kei zaw uh hi.</VERS>
			<VERS vnumber="10">Tua na dahna uh hotkhiatna ngah theih nadingin na lungsim uh na kheel nadingun Pasian in hong zang ahih manin dah nading bangmah om lo hi. Ahi zongin hih leitung dahna lelte in ahihleh sihna piangsak hi.</VERS>
			<VERS vnumber="11">Hih note’ dahna pen Pasian in a hoih lamin hong zatsak ahih manin mawk om nawn loin lungsim takpi tawh kinna na nei uh a, hoih lo hi, ci-in ka hong gente lunghimawhin siansak nopna lungsim na nei uh hi. A thupiangsate hangin lau-in, lunghimawhin a hoih lote gim na pia nuam uh hi. Hih thu khempeuh ah note na paubaan nading uh a om lo hong suaksak hi.</VERS>
			<VERS vnumber="12">Tua bangin lai ka hong gelh hangin a khial pa ahih kei leh a thuak pa ngaihsutna tawh hong gelh hi lo zaw-in, Pasian’ thu sungah kote’ thu bangzahin na hong mang uh hiam cih a kitheih nadingin a hong gelh ka hizaw uh hi.</VERS>
			<VERS vnumber="13">Tua ahih manin tu-in ka lung uh nuam mahmah hi.Kote’ lungsim hong nuamsak bek hi loin, Titus lungsim a nop theih nadingin ama tungah na gamta na hih manun ama lungdamna in zong kote’ lungdamna hong behlap to sawnsawn hi.</VERS>
			<VERS vnumber="14">Titus mai-ah note ka hong kisialhpih ngei a, note in ka kisialhna thu-ah kei na hong zahhuaisak kei uh hi. Note tungah thuman bekbek a hong gen ka hih mah bangun Titus tungah ka kisialhna uh zong a kisial khial ka hihlohna uh hong kilang hi.</VERS>
			<VERS vnumber="15">Note in ama thu mangin, launa le linna tawh amah na zindona uh a ngaihsut ciangin Titus in note hong itna khang semsem hi.</VERS>
			<VERS vnumber="16">Note hong muang mahmah ka hih manin ka lungsim a nuam hi.</VERS>
		</CHAPTER>
		<CHAPTER cnumber="8">
			<VERS vnumber="1">Sanggamte aw, Masedonia gam pawpite-ah Pasian’ hehpihna hangin a piang thute ka hong theisak nuam uh hi.</VERS>
			<VERS vnumber="2">Amaute in haksatna a tuamtuam phukha-in nakpitakin ze-etna thuakin, amaute zawng mahmah hita se le-uh lungdam mahmah uh ahih manin piakna lamsangah cingh thei mahmah uh hi.</VERS>
			<VERS vnumber="3">Amaute in amau ngahna tawh kituak bekin a pia hi loin, a piak zawh zah dingun a kilawm sangin a tam zaw a piakna uh ka thei taktak uh hi. Kuama sawl hi loin amau lungsimah a uttawmna uh tawh,</VERS>
			<VERS vnumber="4">Judea gam a Pasian mite, ko zong hong huhsak un, ci-in hong thumthum uh hi.</VERS>
			<VERS vnumber="5">Hih bangin a gamtatna uh kote’ lamet sangin sang zaw pek hi. Amaute pen Topa tungah kipia masa uh a, tua ciangin Pasian’ deihna bangin kote tungah zong a hong kipia uh ahi hi.</VERS>
			<VERS vnumber="6">Tua mah bangin Titus in zong hih bang nasep nading hong pat khit ahih mah bangin midang huh nading na sepnate uh note lakah hong zawhpih vet dingin ka hanthawn uh hi.</VERS>
			<VERS vnumber="7">Note pen thu upna, thugenna, thutheihna, midang huh ding lawpna le kote nong itna uh a kipanin na khempeuh ah midang sangin gina zaw na hih mah bangun midang huh nading hih nasepna-ah zong na cingh mahmah ta un.</VERS>
			<VERS vnumber="8">Hih bang kong gen ciangin thupiakna tawh a hong gen hi loin, midangte in tua zahin mi huh nading kin ahihleh note in zong midang na itna uh bangzah taktak ahi hiam, ci-in ka theihnopna ahi hi.</VERS>
			<VERS vnumber="9">Bang hang hiam cih leh i Topa Jesuh zong hau mahmah napi-in ama zawnna tawh note mihau na suah theih nadingun note’ hangin mizawngin hong kibawl ahih manin i Topa Jesuh Khrih hong itna bangzah takin lian hiam, cih thu na thei uh hi.</VERS>
			<VERS vnumber="10">Hih thu tawh kisai-in keima ngaihsutna panin: Note in ni kumin hih bang nasep ding utna lungsim a nei bek hi loin a pan khia masate na hih uh mah bangin na tangtut ding uh hoih pen hi.</VERS>
			<VERS vnumber="11">Tua ahih manin na patsa uh thu a bei dongin zomsuak unla, na geelsa uh na tangtunsak theih nadingun na neihsa uh tawh lawptakin na sem un.</VERS>
			<VERS vnumber="12">Piaknopna lungsim na neih nak-uhleh na neih lohnate uh siksan hi loin na neihna uh tawh kizui-in na piak uh Pasian in hong sang ding hi.</VERS>
			<VERS vnumber="13">Hih bangin kong gen ciangin midangte in noptuamna a ngah nadingin note in haksapi-in tuam gimpih ding ka cihna hi lo hi.</VERS>
			<VERS vnumber="14">Tu laitakin note cithei na hih manun amau cihmawhnate-ah huh le-uhcin, note in haksat na tuah hun uh ciangin zong amaute in hong huh ding uh ahih manin note khatlekhat na kihuh diamdiam ding uh ka deihna ahi hi.</VERS>
			<VERS vnumber="15">Bang hang hiam cih leh Lai Siangtho in zong,“An tampi a lapa in an hau lua tuan lo a,tawmno a lapa zong zawng lua tuan lo hi,”na ci hi.</VERS>
			<VERS vnumber="16">Kote’ hong kin zahin Titus in note hong kin nadingin Pasian in lungsim guan ahih manin Pasian tungah ka nuam mahmah uh hi.</VERS>
			<VERS vnumber="17">Amah in kote hong sawlna a hong mang ciang bek hi loin, amah in note huhnopna lungsim neitawm ahih manin note kiangah pai ding hong ngaihsun hi.</VERS>
			<VERS vnumber="18">Lungdamna thuhilh nasepna-ah pawlpi khempeuh in a zahtak mahmah, thu upna sungah ka sanggampa uh tawh zong ka hong kithuahsak uh hi.</VERS>
			<VERS vnumber="19">Tua tham loin, Pasian’ minthan nading le midangte ka huhnopna uh a kilat nadingin hih bangin mi huh nading vaihawmin ka khualzinna peuh uhah a hong zui dingin pawlpite in teelin a seh pa uh zong ahi hi.</VERS>
			<VERS vnumber="20">Citna tawh mi huh nadingin a kipia hih sum ka zeekna uh tawh kisai-in mi a phunkhak loh nadingun a kidawm mahmah ka hi uh hi.</VERS>
			<VERS vnumber="21">Bang hang hiam cih leh Topa’ hoihsak ding bek hi loin mite in zong hoih a sak ding bangin na a sem nuam ka hi uh hi.</VERS>
			<VERS vnumber="22">Amau tegel tawh hong kithuah dingin thu upna sungah ka sanggam uh adang khat tawh zong ka hong tonsak uh hi. Amah pen na khempeuh ah thuman mahmah hi, ci-in ka theih khitsa uh hi a, note hong muan mahmahna hangin note hong huh ding a lawpna khang semsem hi.</VERS>
			<VERS vnumber="23">Titus ahihleh note ading ka nasepna-ah ka kikholhpih ka naseppih mi hi a, amah tawh hong kithuah ka sanggam tegel uh ahihleh pawlpite’ tang hi uh a, Khrih’ min a thangsakte ahi uh hi.</VERS>
			<VERS vnumber="24">Tua ahih manin note ka hong kisialhpihna uhah a kisial khial ka suah loh nading uh le pawlpi khempeuh in a theihtel nadingun hih ka sanggamte uh limtakin na limbawl un.</VERS>
		</CHAPTER>
		<CHAPTER cnumber="9">
			<VERS vnumber="1">Judea gam a om Pasian mite huh nading tawh kisai-in lai kong gelh ding kisam nawn lo hi.</VERS>
			<VERS vnumber="2">Note’ huhnopna thu ka theih khitsa hi a, Masedonia gam a pawlpite kiangah zong note ka hong kisialhpih khitsa ahi hi. “Akhaia gam a pawlpite in ni kum a kipanin huh dingin a kithawisa uh ahi hi,” ci-in ka na gen hi. Tua banga note’ lawpna in amaute tampi tak thanuamsak hi.</VERS>
			<VERS vnumber="3">Ahi zongin note ka hong kisialhpihna uh a mawkna a suahkhak loh nadingin na huh nading uh na kiging khol un, ka hong cih mah bangin na kigin kholh theih nadingun ka sanggamte uh ka hong ma paisak hi.</VERS>
			<VERS vnumber="4">Tua bang hikeileh kei ka hong pai ciangin Masedonia gam a ka lawmte in hong zuikha zenzen henla, note a kiging lopi-in a om hong tuakkha leh, note ka hong muan gen mahmahsa ahih manin note’ maizum ding gen loh, kote bangzah takin maizum ding ka hi uh hiam?</VERS>
			<VERS vnumber="5">Tua ahih manin piak dingin na kamciamsa uh huhna sumte a baihsa-in a omtheih nadingin hih ka sanggamte a hong mapai ding kisam ka sa hi. Tua hileh kei ka hong tun ciangin a baihsa-in na om dinga, note in piak loh phamawh cihna lungsim tawh hi loin utna lungsim tawh a pia na hihna uh hong kilang ding hi.</VERS>
			<VERS vnumber="6">Note in na phawk ding uh thu panin: Khaici tawm a vawhte in tawm mah la dinga, tampi a vawhte in tampi mah la ding uh hi.</VERS>
			<VERS vnumber="7">Pasian in piaknopna lungsim tawh a pia mite bek deih ahih manin, a kuamah peuh in na lungsim sung uhah na ngaihsutsa zah ciat uh na pia unla, pia nuam lopipi le sawl zawh thu bek tawh na pia kei un.</VERS>
			<VERS vnumber="8">Note in na kisap khempeuh uh na neih theih nading uh le midangte huh nading zong na neihthuah theih nadingun Pasian in hong pia thei hi.</VERS>
			<VERS vnumber="9">Bang hang hiam cih leh Lai Siangtho in,“Amah in citna tawhmizawngte pia zuahzuah a,ama migitna kip tawntung hi,”na ci hi.</VERS>
			<VERS vnumber="10">Tua ahih manin vawh ding khaici le nek ding an hong pia Pasian in note’ cit piakna hangin nopsakna lian tampi na ngah theih nadingun note tungah a kisam khaici hong guanin a pungsak ding hi.</VERS>
			<VERS vnumber="11">Kote tungtawnin note’ huhna sumte a ngahna uh hangin mi tampi in Pasian a phattheih nadingin note na cit gamtatzawh tawntung nadingun Pasian in hong hausak tawntung ding hi.</VERS>
			<VERS vnumber="12">Bang hang hiam cih leh note’ huhna sumte in Pasian’ mi a cimawhte’ dong a hu bek hi loin, Pasian’ tungah lungdamkoh nading zong a piangsak ahi hi.</VERS>
			<VERS vnumber="13">Note in na up uh Jesuh hangin lungdamna thu-ah na cihtakna uh le amaute le midang khempeuh tungah na cit piakna hangun mi tampite in Pasian’ min phat ding uh hi.</VERS>
			<VERS vnumber="14">Note tungah Pasian in hehpihna thupha a val a kanin hong piakna hangin amaute in note hong mu nuam mahmahin thu zong hong ngetsak ding uh hi.</VERS>
			<VERS vnumber="15">A manphatna a kigen zo lo Pasian’ hong piak hih thupha hangin Pasian tungah i lungdamna ko ciat ni.</VERS>
		</CHAPTER>
		<CHAPTER cnumber="10">
			<VERS vnumber="1">Keimah Paul in Khrih migitna le lungduaina tawh note kiangah kong thum hi. Kei pen note tawh ka hong omkhawm laitakin a meidawi, note tawh ka omkhawm loh ciangin a tapkual han in hong kigen hi.</VERS>
			<VERS vnumber="2">Note kiangah ka hong pai ciangin ka hong hangsankhak loh nadingin na om nadingun kong thum hi. Bang hang hiam cih leh leitung ngaihsutna tawh nasem hi, ci-in kote a hong ngaihsunte tungah hangtakin ka gamta ding hi.</VERS>
			<VERS vnumber="3">Kote pen leitungah a teeng mi ka hi mah uh hi; ahi zongin leitung lungsim ngimna tawh galdo ka hi kei uh hi.</VERS>
			<VERS vnumber="4">Kote’ zat galdona hiam pen leitung galhiam lelte hi lo a, galte’ panmun phualpi a susia zo ding Pasian’ galhiam khauhte ahi hi.</VERS>
			<VERS vnumber="5">Mite’ ngaihsutna a man lote ka thalnial gawp zo uh a, Pasian’ thu theih nading a khaktan thei nate ka susia gawp uh a, mi khempeuh’ ngaihsutna zo gawpin Khrih’ thu a mang dingin ka bawl uh hi.</VERS>
			<VERS vnumber="6">Note thumanin na cihtakna uh a kitheihtel khit ciangin a thuman lo a citak lo khempeuh gimpiak ding ka kipan ta ding uh hi.</VERS>
			<VERS vnumber="7">Note in na khatpeuh na ngaihsut uh ciangin a tungthamah a kimu thei teng na siksankha thei uh hi. Mi khatpeuh in Khrih tawh ka kipawl hi, ci-in a kingaihsut leh, amah a kipawl ahih zah mah bangin kote zong Khrih tawh a kipawl ka hihna thu uh limtakin ngaihsun tahen.</VERS>
			<VERS vnumber="8">Bang hang hiam cih leh note’ siat nading hi loin note’ hoih nadingin Topa in kote tungah hong piak thuneihna hong nakzat lua-in ka kisialhpih hangin themkhat zong ka maizum kei hi.</VERS>
			<VERS vnumber="9">Hih bangin lai ka hong gelhna tawh note a hong lau gawpsak nuam ka hi kei hi.</VERS>
			<VERS vnumber="10">Mi pawlkhat in, “Paul’ laigelhte khauhin nasia mahmah a, ahi zongin eite kiangah amah a om ciangin bangmah thupi khol lo hi,” hong ci uh hi.</VERS>
			<VERS vnumber="11">Tua ahih manin lai ka hong gelhna sung uhah ka thugente uh le note kiangah ka hong pai uh ciangin ka sepna dingte uh bangmah a kilamdang het lo ding ahihna thu tua mite in teltakin thei ta uh hen.</VERS>
			<VERS vnumber="12">Kote ahihleh tua bangin a kiliansak mahmah mite tawh a kikimin ka kingaihsun ngam buang kei ding uh hi. Amaute khatlekhat ki-en kakin thupi kisa mahmah uh ahih manin mihai taktak ahi uh hi.</VERS>
			<VERS vnumber="13">Ahi zongin kote ka kisialh nading uh kiciangtan a, note lakah na ka hong sep nadingun Pasian in a hong sehsaksa thu sung ciang bekah ka kisial thei uh hi.</VERS>
			<VERS vnumber="14">Note kiangah Khrih hangin lungdamna thu a hong hilh masate ka hih manun note kiangah thu ka hong hici gen uh ciangin a ciangtan khengvalin a gamta ka hi kei uh hi.</VERS>
			<VERS vnumber="15">Tua ahih manin Pasian in kote adingin a hong sehsaksa khengvalin midangte’ nasepna-ah a kisial ka hi kei uh a, Pasian’ hong piak kote’ huam sungah note’ upna khangin note lakah ka nasepna uh a tangzai zaw a suah nading a lamen ka hi uh hi.</VERS>
			<VERS vnumber="16">Tua hileh note’ gam banah gam dangah Lungdamna Thu ka hilh thei ding uh a, midangte’ nasepnasa sungah zong ka kisialh ding uh kul lo ding hi.</VERS>
			<VERS vnumber="17">Lai Siangtho in,“Mi khat peuhpeuh a kisialh nop lehTopa’ nasepnate bek kisialhpih hen,”na ci hi.</VERS>
			<VERS vnumber="18">Bang hang hiam cih leh mi khat peuhpeuh amah a kiphattawm ciangin a kipakta hi lo a, Topa in a phat ciangin a kipakta hi pan hi.</VERS>
		</CHAPTER>
		<CHAPTER cnumber="11">
			<VERS vnumber="1">Ka hai ahi phial zongin ka haina mah hong thuakpih le-uhcin ka ut hi. Hong thuakpih taktak ta un.</VERS>
			<VERS vnumber="2">Pasian in hong aam mahmah bangin note ka hong aam mahmah hi. Nungak le tangval nupa dingin a kigawm mah bangin khat bek ahi Khrih tawh a kigawm dingin nungak siangtho bang na hi uh hi.</VERS>
			<VERS vnumber="3">Ahi zongin gulpi in ama zuau ngian tawh Eve a khemzawh bangin na lungsim uh kihei-in Khrih tungah na kipiaknate uh na nusiatkhak ding uh ka lunghimawh hi.</VERS>
			<VERS vnumber="4">Bang hang hiam cih leh kote’ hilh a hi lo adang Jesuh’ thu a hilh hong pai ciangin lungdam takin na sang pahpah uh a, kote’ hong hilh Kha Siangtho le lungdamna thu tawh a kibang lo kha thu le lungdamna thu hong hilh a om ciangin na sang pahpah uh hi.</VERS>
			<VERS vnumber="5">Note in sawltak thupi mahmahte hi, ci-in na ngaihsut uh mite sangin themkha zong a neu zaw-in ka kingaihsun het kei hi.</VERS>
			<VERS vnumber="6">Thugen siamna le pilna thuk ka nei kei kha mah ding hi. Hih thu tawh kisai-in ahihleh, a tawntungin na khempeuh ah ka hong gensa uh ahi hi.</VERS>
			<VERS vnumber="7">Note kiangah Pasian hangin Lungdamna Thu kong hilh ciangin note tung panin thaman bangmah ka hong ngen het kei a, note a thupi na suah ding uh ka deihna-in kei ka kiniamkhiat hi. Hih thu tawh kisai-in a sialamin kei hong lehngaihsut zawsop na hi uh hiam?</VERS>
			<VERS vnumber="8">Note kiangah na ka sep laitakin pawlpi dangte in kei hong vak uh ahih manin, note huh nadingin midangte’ na a kisut ahi hi.</VERS>
			<VERS vnumber="9">Note lakah na ka sep laitakin Masedonia gam panin a hong pai pawlpi mite in ka sapna khempeuh hong puak uh ahih manin note khat beek ka hong gimsak kei hi. A beisa hunah note ka hong gimsakkhak loh mah bangin mailam hunah zong ka hong gimsakkha het kei ding hi.</VERS>
			<VERS vnumber="10">Khrih thuman keima sungah om ahih mah bangin no Akhaia gam sungah hih ka kisialhna thu mah kizom paisuak ding hi, ci-in ka kiciam hi.</VERS>
			<VERS vnumber="11">Hih bangin kam ka pau ciangin note ka hong it loh man ahi hiam? Note ka hong itna hang hizaw hi. Hih thu Pasian in thei hi.</VERS>
			<VERS vnumber="12">Tua sawltak dangte in, “Kote in zong amau’ sepzia mah bangin ka sem uh hi,” ci-in a kisialh theih loh nadingun tuhunin nasep thaman bangmah kong lak loh mah bangin mai lamah zong ka hong la kei ding hi.</VERS>
			<VERS vnumber="13">Amaute pen sawltak taktak hi loin, sawltak a kineihkhemte hi uh a, a nasepna uhah zong zuau-in, Khrih’ sawltak taktak a bat theih nadingun a mel kiseel ahi uh hi.</VERS>
			<VERS vnumber="14">Tua pen lamdangsak ding hi lo hi. Satan nangawn Pasian’ vantungmi tawh a kibangin kibawltawm thei hi.</VERS>
			<VERS vnumber="15">Tua ahih manin Satan’ sawltakte pen thuman nasem bangin a kibawl manin lamdangsak ding hi lo hi. Hun bei ni ciangin amau gamtatna bangun thuak ngawn ding uh hi.</VERS>
			<VERS vnumber="16">Kuamah in mihai-in hong ngaihsun kei hen, ka ci kikkik nuam hi. Ahi zongin a hai-in hong ngaihsun na om uhleh zong tawmkhat ka hong kisialh theih nadingin ka haisapi mahin hong sang veve un.</VERS>
			<VERS vnumber="17">Tu-in kong gen ding thute pen Topa’ hong sawl hi lo hi. Tu-a kisialhna kam ka hong pau ciangin mihai taktak mah bangin a pau ka hi hi.</VERS>
			<VERS vnumber="18">Mi tampi in hih leitung ngeinate kisialhpih thei uh ahih manin kei zong ka hong kisial ding hi.</VERS>
			<VERS vnumber="19">Note pil kisa mahmah na hih manun lungdam takin mihaite na sang pahpah uh hi.</VERS>
			<VERS vnumber="20">Note, sila-in hong bawlin, note hong thangsiahin, na haina uh nuamtaksa-in hong hih thopthopin, note hong simmawh bawlin, na paang uh a hong bengbengte na sang uh hi.</VERS>
			<VERS vnumber="21">Tua bangin na om uh zumhuai mahmah hi. Kote ahihleh note tungah ka hong tuaci gamtat ngam kei uh hi.Ahi zongin a kisial ngam om ahihleh kei zong mihai bangin ka hong kisial ngam ding hi.</VERS>
			<VERS vnumber="22">Amaute Hebru mi ahihleh kei zong Hebru mi mah ka hi hi. Amaute Abraham’ suan Israel mite ahihleh kei zong Abraham’ suan Israel mi mah ka hi hi.</VERS>
			<VERS vnumber="23">Amaute Khrih nasem ahihleh kei zong hong hai pau mai ning. Khrih nasem a hoih zaw pekpek ka hi hi. Amaute sangin na ka nak sep zaw a, satna tamvei ka thuak zaw a, sih dektakna tamvei ka tuak zaw hi.</VERS>
			<VERS vnumber="24">Jew mite’ khut sungah sawmthum le kua vei satna nga vei tak ka thuak hi.</VERS>
			<VERS vnumber="25">Rom mite in thumvei hong sat a, khatvei suang tawh hong deng uh hi. Teembaw siatna thumvei ka tuak a, sun khat le zan khat tawntung tui tungah ka laam ngei hi.</VERS>
			<VERS vnumber="26">Khual ka zinzinna lamin tuikhang lauhuaina, misuamte lauhuaina, ka mipihte’ suk ding lauhuaina, Gentail mite’ suk ding lauhuaina, khuapi sung le gamlakah lauhuaina, tuipi tungah lauhuaina, lawm man lote’ hih ding lauhuaina a tuamtuamte ka phukha hi.</VERS>
			<VERS vnumber="27">Nasem silbawlin ki-om tawntung a, ihmu man lo liangin zong ka om zel hi. Gilkial dangtakin ka om zel a, annek ding nei lo, giah nading om lo, puansilh ding nei loin ka om hun tampi a om hi.</VERS>
			<VERS vnumber="28">Tua bang haksatna a tuamtuam ka thuak banah nisimin pawlpi a tuamtuamte adingin lunghimawhin ka lunggimpih lai hi.</VERS>
			<VERS vnumber="29">A thaneem a om ciangin lungkhampihin kei zong ka thaneem a, mawhna-ah a pukkha a om ciangin dahin ka lunggimpih hi.</VERS>
			<VERS vnumber="30">Ka kisialh leh zong ka ginat lohna hong kilangsak nate hangin ka kisial bek hi.</VERS>
			<VERS vnumber="31">Topa Jesuh’ Pa Pasian in thupha ngah tawntung tahen. Amah in ka zuau hetloh lamtak a hong thei hi.</VERS>
			<VERS vnumber="32">Damaskas khuapi sungah ka om laitakin Kumpi Aretas khutnuai-a gam ukpa in kei hong mattheih nadingin Damaskas khuakulh kongpi cingsak a,</VERS>
			<VERS vnumber="33">ahi zongin kulh tawlet vang panin hong kikhai khia suk ahih manin ama khut sung panin ka suakta hi.</VERS>
		</CHAPTER>
		<CHAPTER cnumber="12">
			<VERS vnumber="1">Bangmah phattuamnapi a om khol lo ahi zongin ka kisialsial lai ding hi. Tu-in Topa in maang hong muhsakna le ka muhte kong gen ding hi.</VERS>
			<VERS vnumber="2">Tuma kum sawm le kum li hun lai-in vantung a dawl tungnung pen ah Khristian khat kilato hi. A pumpi taktak hiam, maangmu ahi hiam ka thei kei hi. Pasian in thei hi.</VERS>
			<VERS vnumber="3">Tua mipa pen Paradais-ah a om ahi hi. A pumpi taktak tawh ahi hiam, maangmu ahi hiam ka thei kei a, Pasian in thei hi.</VERS>
			<VERS vnumber="4">Mite kiangah gen khiatsawn dingin a kiphal lo a lamdang mahmah thu a za hi.</VERS>
			<VERS vnumber="5">Tua bang thu pen a kisialh taak mahmah thu hinapi-in ka kisialhpih kei hi. Kei a ginalo hinapi ama minthan nadingin Pasian in hong zang ahih manin tua thu pen a kisialh taak mahmah thu hinapi-in ka kisialhpih kei hi. Kei a ginalo hinapi ama minthan nadingin Pasian in hong zang ahih manin tua thu ka kisialhpih bek hi.</VERS>
			<VERS vnumber="6">Hih ka muh thu pen thuman ahih manin a kisialhpih hita leng zong mihai ka hi kei hi. Ahi zongin mite in keima sepna le keima genna a muh a zak banah a valin hong thupi ngaihsutkhak ding uh ut lo ka hih manin hih thu ka kisialhpih nuam kei hi.</VERS>
			<VERS vnumber="7">Ahi zongin hih a lamdang na tampite ka muhna hangin kisialin ka kisaktheih khak loh nadingin Satan’ sawltak bangin na a sem, keima pumpi sungah natna khat hong kipia ahih manin ka kisaktheih luat loh nadingin a hong kham hi.</VERS>
			<VERS vnumber="8">Tua natna tawh ka kipelh theih nadingin Topa kiangah thumvei tak thu ka ngen hi.</VERS>
			<VERS vnumber="9">Ahi zongin Topa in kei kiangah, “Na tha a nem ciangin keima vangliatna hat mahmah ahih manin nangma kisapna pen keima hehpihna hi bek hi,” ci-in hong dawng hi. Tua ahih manin keima sungah Khrih vangliatna hong omtheih nadingin lungdam takin ka thaneemna ka kisialhpih semsem hi.</VERS>
			<VERS vnumber="10">Kei ka thaneem mahmah laitakin a thahat mahmah suak ka hih manin Khrih hangin ka thaneemna, simmawh ka thuakna, haksatna, bawlsiatna le lungkhamna ka thuaknate tawh ka lung a kim mahmah hi.</VERS>
			<VERS vnumber="11">Note in kei a hong pakta ding hinapi-in hong pakta lo na hih manun note’ bawlin mihai bangin kisialin ka gamta hi. Bang hang hiam cih leh kei pen bangmahpi ka hih loh hangin sawltak thupi mahmahin na ngaihsutte uh sangin themkhat zong ka neu zaw tuan het kei hi.</VERS>
			<VERS vnumber="12">Sawltak man taktak ka hihna lim a kilangsak nate, note lakah lungduai takin hong kisem a, lim, nalamdang le na a tuamtuamte note lakah hong kibawl hi.</VERS>
			<VERS vnumber="13">Note lakah na ka sepna hangin huhna bangmah kong nget loh cih sim loh, pawlpi dangte sangin kong hamsiatsak zawkna bangmah om hetlo hi. Tua bangin note kiang panin bangmah kong nget lohna hangin midang tawh hong kibangsak lo suak ka hih manin, tua khialhna hong maisak ta un.</VERS>
			<VERS vnumber="14">Tu-in kong hawh nading pen a thumvei nading hita a, note’ gim nadingin bangmah ka hong ngen het kei ding hi. Keima deih pen note’ sumlepaite hi loin note mahmah na hi uh hi. A taktakin ci lehang, tate in nu le pate a huh ding hi lo a, nu le pate in tate a huh ding hizaw hi.</VERS>
			<VERS vnumber="15">Note kong huh theih nadingin lungdamtakin ka neih khempeuh kong piaknop banah keima pumpi mahmah zong ka hong kipia nuam hi. Tuazah takin ka hong itna pen it lohna tengin hong nei zawsop ding na hi uh hiam?</VERS>
			<VERS vnumber="16">Sumlepai vai-in note themkhat zong ka hong gimsak het lohna na theihsa uh ahi hi. Ahi zongin mi pawlkhatte in, kei pen ngian zangin khemna tawh a lamdang khatah sum tam zaw ka ngah nading a vaihawmin hong gen uh hi.</VERS>
			<VERS vnumber="17">Note kiangah ka hong paisak mite tungtawnin note kiang panin keima hamphat nading bang la ka hi hiam?</VERS>
			<VERS vnumber="18">Note kiangah Titus a hong pai nading ka hahsawl a, amah tawh a kithuah dingin thu upna sungah ka sanggampa uh zong ka hong paisak hi. Titus in nuamtaksa-in note tungah bang hong ngen zenzen ahi hiam? Kote in lungsim kibangin na semin ka kalsuanna zia uh zong a kibang hi lo ahi hiam?</VERS>
			<VERS vnumber="19">Note mai-ah ka mawhna uh a kiphelphel bang khatin na hong ngaihsut khak uhleh tua bang hi lo hi. Lawmte aw, ka hihna khempeuh uh note’ phattuam nading ka deihna uh tawh Khrih in kote’ gen ding a hong deih bangin Pasian’ mai-ah thu genin nasem ka hi uh hi.</VERS>
			<VERS vnumber="20">Bang hang hiam cih leh note kiangah ka hong tun ciangin note’ omzia ding ka deih bangin na om loh khak ding uh le note in keima maisuah na muhnopzia bangun na hong muh loh khak ding uh ka lunghimawh hi. Note lakah kitotna, hazatna, hehna, huaihamna, mi zahpihna, mi gensiatna, kiphatsakna le buaina a omkhak ding ka lunghimawh hi.</VERS>
			<VERS vnumber="21">Note kiangah ka hong tun ciangin a beisa hunah note tampi tak thaangtatin, numei tawh mawhna, hukna, lannate hangin na khialhnate uh na kisik loh manun keimah dahin kapin, note’ muhna-ah ka Pasian in kei hong maizumsak khak ding ka lunghimawh mahmah hi.</VERS>
		</CHAPTER>
		<CHAPTER cnumber="13">
			<VERS vnumber="1">Tu-a ka hong pai nading pen a thumveina hita hi. Lai Siangtho sungah, “Mawhna a bawl khat peuhpeuh a thei mi nih le thum a om ciang bekin a mawh hi, ci-in kingaihsun pan ding hi,” ci-in a kigelh mah bangin tua bangin ka hong sem ding hi.</VERS>
			<VERS vnumber="2">A beisa hunah mawhna a gamtate le adangte khempeuh kiangah, a nihveina ka hong hawh lai-in keima kam tawh kong gen bangin tu-in zong lai tawh ka hong gelhnop thu in: Ka hong paikik ciangin kuamah hong zah nawn lo ding ka hih manin gim na thuak pelmawh ding uh hi.</VERS>
			<VERS vnumber="3">Khrih in keima tungtawnin thu hong gen taktak mah ahi hiam, ci-in theihtelna na deih uh mah bangin tu-in na deihdeih uh na theita ding uh hi. Note tungah amah in na hong sep ciangin hong dam hih hetloin khauhtakin hong hih ding hi.</VERS>
			<VERS vnumber="4">Bang hang hiam cih leh thaneemna hangin singlamteh tungah a kikhai ahi zongin a hinkikna pen Pasian’ vangliatna hang ahi hi. Amah tawh ka kipawl manun kote zong ka tha uh nem a, ahi zongin note tungah na ka hong sep uh ciangin Pasian’ vangliatna zangin ka hong semkhawm ding uh hi.</VERS>
			<VERS vnumber="5">Thu um taktak mah ihi hiam, ci-in nomau mahmah na ki-entel ciat un. Na ki-ettelna uhah a cingtaak lo na hih kei nak-uhleh note sungah Khrih om ahih manin thu phawk un.</VERS>
			<VERS vnumber="6">Na ki-ettel uh ciangin a cingtaak mi hikim dingin ka hong lamen hi.</VERS>
			<VERS vnumber="7">Kote in ka nasepna uh a tangtun zo lo tawh ka kibangkha uh ahi zongin, kote’ nasepna a tangtun ding deih hi lo zaw-in, note gamta khialkha loin a manin na gamtat nading uh ka deihna uh tawh thu ka hong ngetsak zaw uh hi.</VERS>
			<VERS vnumber="8">Bang hang hiam cih leh kote pen thuman nasepna a khaktan thei dingte hi loin a khan nadingin nasemte ka hi uh hi.</VERS>
			<VERS vnumber="9">Kote’ deih bulpi pen note na cingtaak theih nading uh ahih manin note’ thahat laitakin kote ka thaneemna uh zong ka nuam veve uh hi.</VERS>
			<VERS vnumber="10">Note’ siat nading hi loin note’ phattuam nadingin Topa in kei tungah a hong piak thuneihna pen note tungah khauhtakin ka hong zatkhak loh nadingin lai a hong gelh ka hi hi.</VERS>
			<VERS vnumber="11">Sanggamte aw, tu-in mangpha na man un. Na omzia uh na kipuahpha-in ka hong thugente na zui unla, khatlekhat kithutuak kilem takin na om un. Itna le kilemna a pia thei Pasian in note hong ompih tahen.</VERS>
			<VERS vnumber="12">Unau ki-itna tawh khatlekhat kihopihin na kinam un.</VERS>
			<VERS vnumber="13">Hih lai-a om Pasian’ mite khempeuh in note hong hopih uh hi.</VERS>
			<VERS vnumber="14">Topa Jesuh Khrih hong hehpihna thupha le Pasian’ hong itna le Kha Siangtho tawh kikholh theihna, note khempeuh tungah hong tung tahen.</VERS>
		</CHAPTER>
</BIBLEBOOK>