<BIBLEBOOK bnumber="" bname="James" bsname="Jam">
		<CHAPTER cnumber="1">
			<VERS vnumber="1">Pasian le Topa Jesuh Khrih sila keimah James inLeitung mun khempeuh ah kithehthangin a om minam sawm le nihte tungah hopihna lai ka hong gelh hi.</VERS>
			<VERS vnumber="2">Sanggamte aw, thuhaksa a tuamtuam na thuak uh ciangin lungdam nadingin na ngaihsun zaw un.</VERS>
			<VERS vnumber="3">Tua bangin na upna uh hong kize-etna na thuak zawh uh ciangin na kipna uh hong kilangsak ahihna thu na thei uh hi.</VERS>
			<VERS vnumber="4">A kisam bangmah om loin a cingtaak na suah theih nadingun na thuakna uh hangin a tawntungin na kip paisuak nadingun na ngaihsun un.</VERS>
			<VERS vnumber="5">Pilna kisam na om uhleh Pasian kiangah ngen un. Mi khempeuh tungah Pasian dikin cingh mahmah ahih manin hong pia ding hi.</VERS>
			<VERS vnumber="6">Ahi zongin na nget uh ciangin hong pia takpi ding hi, ci-in muanna tawh na ngen un. A muanglah mite pen huih nunna lam peuhah a kinil kawikawi tuihualte tawh kibang lel hi.</VERS>
			<VERS vnumber="7-8">Tua bang mite, lungsim kip a nei lo, a kineihkhem hi lel uh a, Topa kiang panin bangmah a ngah hetloh ding lamtak uh a theih ding uh ahi hi.</VERS>
			<VERS vnumber="9">Miniamte in liatna a ngah ciangin lungdam uh hen.</VERS>
			<VERS vnumber="10">Mihaute zong a niam uh ciangin lungdam veve uh hen. Lopa pak bangin a mangthang veve ding ahi uh hi.</VERS>
			<VERS vnumber="11">Ni hong suakin a sat ciangin lopate vul a, a paakte pulhin a hoihna teng a bei mah bangin a haute zong manlahin a om laitakun siatna a thuak ding uh ahi hi.</VERS>
			<VERS vnumber="12">A hoih takpi mah hiam, ci-in sinna a thuak ciangin a nang zote a hampha mahmah ahi hi. Tua bangin a nang zote in, amah a itte tungah Pasian in a piak dingin a ciam nuntakna lukhu a ngah ding uh hi.</VERS>
			<VERS vnumber="13">Mi khat peuhpeuh in tua bang ze-etna a thuak ciangin, “Pasian in kei hong ze-et hi,” ci-in ngaihsun kei hen. Siatna in Pasian ze-et ngei lo a, mite a siat nadingin Pasian in zong ze-et ngei lo hi.</VERS>
			<VERS vnumber="14">Mi khatpeuh in ama deihna zui-in a gamtat ciangin mawhna a piangsak ahi hi.</VERS>
			<VERS vnumber="15">Lungsim utna a gol semsem ciangin mawhna hong piang a, mawhna hong cingtaak ciangin sihna hong piang hi.</VERS>
			<VERS vnumber="16">Sanggamte aw, mite’ khemsa-in om kei un.</VERS>
			<VERS vnumber="17">A hoih thu le na khempeuh, Pasian kiang panin hong pai hi a, vantung khuavak a Piangsak pa ahih manin amah kikheel ngei lo a, amah a kihei manin khua zong mial tuan lo hi.</VERS>
			<VERS vnumber="18">Ama piansakte khempeuh lakah eite a masa pen i suah theih nadingin thuman thutak zangin ama utthu tawh eite a hong piangsak tawm ahi hi.</VERS>
			<VERS vnumber="19">Sanggamte aw, note in na theih ding uh ka deih thu in: Thu kigen khempeuh hoihtakin ngai pahpah un. Ahi zongin pau pahpah kei unla, heh pakpak kei un.</VERS>
			<VERS vnumber="20">Mihingte’ hehna in Pasian’ sep ding thuhoihte khaktan hi.</VERS>
			<VERS vnumber="21">Tua ahih manin ngeina hoih lote le gamtat siate khempeuh nusia unla, Pasian’ thu mangin note’ lungsim sungah a hong koih thu zui un. Tua thu in note hong hon khia thei hi.</VERS>
			<VERS vnumber="22">Nomau kikhem tawmin thu zak bek tawh maisak kei unla, na zak bangun zui-in sem zaw un.</VERS>
			<VERS vnumber="23">Mi khat in thu a zak bek tawh maisakin a zakna bangin a zuih kei leh limlangah a maitang a ki-en mipa tawh kibang bek hi.</VERS>
			<VERS vnumber="24">Limlangah a ki-en mipa in amah hoihtakin a kimuh khit ciangin pai khia a, bangci pian ka hi hiam cih a mangngilh pah hi.</VERS>
			<VERS vnumber="25">Ahi zongin mite a suaktasak thei thukham cingtaak hoihtakin a et khit ciangin a thu ngai-in a mangngilh pah hi loin, hoihtakin ngaihsun tawntungin a zuite pen a sepna khempeuh uhah Pasian in thupha a pia ding hi.</VERS>
			<VERS vnumber="26">Mi khatpeuh in Khristian ka hi hi, ci napi-in kampau a kidopzawh kei leh a mahmah a kikhemtawm hi lel a, ama biakna neih a mawkna ahi hi.</VERS>
			<VERS vnumber="27">Pa Pasian in a siangtho biakna citakin a ngaihsut thu in: Tagahte le meigong numeite a haksatna uhah hoihtakin kemin, leitung siatnate tawh kisawhkha loin siangtho takin omna ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">Sanggamte aw, minthanna vang tawh a kidim i Topa Jesuh Khrih umin na om laitakun a pualama kilang pianziate siksanin mi na deidan kei un.</VERS>
			<VERS vnumber="2">Gentehna-in, kham zungbuh bulhin puan manpha a silh mihau khat le puan siasa a silh mizawng khat, note’ kikhopna-ah hong paikhawm leh,</VERS>
			<VERS vnumber="3">limtakin a kizem mipa zahtakbawl zaw-in, “Hih lai-ah tutna nuamah hong tu in,” ci le-uhcin a, ahi zongin mizawng pa kiangah, “Tua lai-ah na ding phot in,” cihna ahi a, “Sual tung hih ka khe kiang khawngah hong tu in,” cihna ahi zongin kam na zat uhleh,</VERS>
			<VERS vnumber="4">mi a deidan na hi uh a, ngaihsutna hoih lo nei-in a gamta na hi uh hi.</VERS>
			<VERS vnumber="5">Sanggamte aw, hoihtakin na ngai un. Pasian a it mite tungah piak dingin a ciam vantung gam a ngah ding le upna thu-ah mihau a suak dingin Pasian in leitung mizawngte a teel hinapi-in,</VERS>
			<VERS vnumber="6">note in mizawngte na simmawhbawl uh hi. Note hong bawlsia-in thukhen zum hong tun pahpahte, mihaute hizaw uh hi.</VERS>
			<VERS vnumber="7">Pasian in note a hong phuah min hoih a gensiate, mihaute mah ahi uh hi.</VERS>
			<VERS vnumber="8">Lai Siangtho sungah, “Nangmah na ki-it bangin na veengte na it in,” ci-in a genna Topa’ Thukham zui le-uhcin a hoih hi pah hi.</VERS>
			<VERS vnumber="9">Ahi zongin mi na deidan uhleh note a khial na hi uh a, Thukham a palsat na hi veve uh hi.</VERS>
			<VERS vnumber="10">Mi khatpeuh in thukham dang khempeuh a zuih hangin khat a khialh nakleh a vekpi-in a khial mah ahi hi.</VERS>
			<VERS vnumber="11">Bang hang hiam cih leh, “Nulepa mawhna na bawl kei in,” a ci pa mah in, “Mi na that kei in,” cithuah lai veve hi. Nulepa mawhna na gamtat loh hangin mi na thah nakleh thukham palsat mah na hi veve hi.</VERS>
			<VERS vnumber="12">Tua ahih manin mi a khah khia thei thukham tawh kizui-in thukhenna a thuak ding mi bangin kampau-in na gamta un.</VERS>
			<VERS vnumber="13">Bang hang hiam cih leh hehpihna lungsim a nei lote tungah Pasian in thu a khen ciangin hehpih lo dinga, hehpihna lungsim a neite tungah Pasian in thu a khen ciangin a hehpihna in zo zaw ding hi.</VERS>
			<VERS vnumber="14">Sanggamte aw, mi khat in, “Upna ka nei hi,” a cih hangin a sepna in a zuih kei leh bang phattuamna om ding ahi hiam? Tua a upna bek in amah hon khia ding ahi hiam?</VERS>
			<VERS vnumber="15">Gentehna-in, na mipih khat peuhpeuh uh annek tuidawn, nikten puansilh nei loin haksapi-in om henla,</VERS>
			<VERS vnumber="16">note khat peuhpeuh in, ama pumpi kisapna bangmah pia lopi-in, “Khualum gilvah takin om in,” ci mawk lel le-uhcin bang phattuamna om ding ahi hiam?</VERS>
			<VERS vnumber="17">Tua ahih ciangin gamtatna in a zui lo upna guak pen a si ahi hi.</VERS>
			<VERS vnumber="18">Ahi zongin mi khatpeuh in, “Mi khat in upna nei a, adang khat in gamtatna nei hi,” ci zenzen leh, gamtatna in a zui lo upna hong lak dih in; keimah in ahihleh ka upna ka gamtatna tawh kong lak ding hi, ka ci ding hi.</VERS>
			<VERS vnumber="19">Pasian khat bek om hi, ci-in na um hi. Tua pen hoih mahmah hi. Dawite nangawn in zong tua bangin umin lau-in liing deldel uh hi.</VERS>
			<VERS vnumber="20">Lawmte aw, gamtatna in a zui lo upna pen a hawmpi ahihna thu kong lak ding hi.</VERS>
			<VERS vnumber="21">Eite’ pupi Abraham in biakna tau tungah a tapa Isaac a piakna hangin Pasian tawh kipawl thei hi.</VERS>
			<VERS vnumber="22">Tua ahih manin upna le sepna kizom khawm a, sepna in upna a kicinsakna thu na thei uh hi.</VERS>
			<VERS vnumber="23">Lai Siangtho in, “Abraham in Pasian um a, a upna hangin Pasian in mihoihin a sang hi,” ci-in a genna thumanin tung takpi a, Abraham pen Pasian’ lawmpa kici hi.</VERS>
			<VERS vnumber="24">Tua ahih manin, mi khatpeuh in a upna bek tawh hi loin, a sepna tawh a kizuih ciangin Pasian tawh kipawl theihna ngah pan ahihna thu na thei uh hi.</VERS>
			<VERS vnumber="25">Numei paktat Rahab zong tua bangmah ahi hi. Israel mi thukante hoihtakin zin na do-in, lampi dangah ciahsakin na suaktasak a, ama nasepna hangin Pasian tawh kipawl theihna a ngah ahi hi.</VERS>
			<VERS vnumber="26">Tua ahih manin hu a diik lo, hu a sang lo pumpi pen a si ahih mah bangin sepna tawh a kizom lo upna zong a si ahi hi.</VERS>
		</CHAPTER>
		<CHAPTER cnumber="3">
			<VERS vnumber="1">Sanggamte aw, mite tungah thu a hilh eite pen midangte sangin a khauh zaw-in thu hong kikhen ding ahih manin note tampi sia na suak nuam se kei un.</VERS>
			<VERS vnumber="2">Eite khempeuh a khialthei zelzelte vive ihi hi. Kampauna-ah a khial ngei lo mi a om leh a cingtaak mahmah hi a, a pumpi zong a uk zo mi ahi hi.</VERS>
			<VERS vnumber="3">Sakol in i thu hong man theih nadingin kamkaih i bulh a, a sakol pumpi buppi i uk zo hi.</VERS>
			<VERS vnumber="4">Teembawte ngaihsun dih un. Teembaw lian mahmah a, huihpi in nakpitakin a mut hangin a hawlpa’ deihna bangin a heina neu khat tawh ki-uk zo hi.</VERS>
			<VERS vnumber="5">Tua mah bangin leii zong i pumpi na sung panin a neu mahmah khat hinapi-in thusia lianpipi piangsak zo hi. Gam khempeuh zong mei-ek neuno khat pan kipanin a kaangtum thei hi.</VERS>
			<VERS vnumber="6">Leii pen mei tawh kibang hi. I pumpi na sung panin a neuno khat hinapi-in i pumpi buppi a sia suah thei a, hell khuk sung panin a hong piang mei tawh i nuntakna buppi hong kaangtumsak thei hi.</VERS>
			<VERS vnumber="7">Mihingte in gamsa, vasa, a bokvak ganhing le tui sunga om ngasate a kipan ganhing khempeuh zualsakin uk zo uh hi.</VERS>
			<VERS vnumber="8">Ahi zongin siattheih nading gukhal tawh a kidim, a omkhong thei lo leii pen zualsakin a uk zo kuamah om lo hi.</VERS>
			<VERS vnumber="9">I leii tawh eite’ pa ahi Topa i phat thei a, Pasian tawh a kisunin a kibawl i mipihte zong tua i leii mah tawh i samsia thei hi.</VERS>
			<VERS vnumber="10">Kam khat sung panin thupha le thusia pusuak khawm hi. Sanggamte aw, hih bang ahi ding hi hetlo hi.</VERS>
			<VERS vnumber="11">Tuinak khat panin tui lim le tui lim lo hong luang khia khawm thei ahi hiam?</VERS>
			<VERS vnumber="12">Sanggamte aw, theikung in oliv hong gah thei a, leenggui in theipum hong gah thei ahi hiam? Tui-al in tuilim piangsak ngei lo hi.</VERS>
			<VERS vnumber="13">Note lakah pilin thu thei a kisa a om leh kiniamkhiatin pilin, nuntak hoih le gamtat hoih tawh a lahkhiat ding ahi hi.</VERS>
			<VERS vnumber="14">Ahi zongin na lungsim uhah enna, gitlohna le huaihamna a om leh a zuaugen na hi uh a, pil ing, ci-in kisialh nading bangmah om lo hi.</VERS>
			<VERS vnumber="15">Tua bang pilnate vantung panin a hong pai hi lo a, leitung pilna, kha thu tawh a kisai lo, a dawivai ahi hi.</VERS>
			<VERS vnumber="16">Enna le huaihamna a om nakleh buaina le siatna nam khempeuh tawh kizom pahpah hi.</VERS>
			<VERS vnumber="17">Ahi zongin tunglam panin a kingah pilna a siangtho ahi hi. Mi tawh kilem thei-in dik a, mi tawh kikhawl thei a, hehpihna lungsim nei-in gamtat hoih a, mi lang-et lo a, kineihkhem cihte om lo hi.</VERS>
			<VERS vnumber="18">Kilemna a piangsak mite in lungnuam takin a tuh khaici in hoihna le dikna a piangsak hi.</VERS>
		</CHAPTER>
		<CHAPTER cnumber="4">
			<VERS vnumber="1">Note lakah a om kitotna le kilaiina koi panin hong piang ahi hiam? Deihluatna lungsim na neih manun note’ pumsung a kitoktok niloh ahi hi.</VERS>
			<VERS vnumber="2">Na na deih uh a, ahi zongin nei lo na hih manun mi na that nuam uh hi. Nate deihna lungsim na nei uh a, ahi zongin ngah zo lo na hih manun kitawngin na kilaii lawh uh hi. Pasian kiangah na deih uh ngen lo na hih manun a ngah lo na hi uh hi.</VERS>
			<VERS vnumber="3">Pasian kiangah na nget sun uh ciangin zong note’ nopsak nading bek ngenin, na ngaihsutna uh man lo ahih manin a ngah lo na hi uh hi.</VERS>
			<VERS vnumber="4">A citak lo mite aw, leitung tawh kipawlna pen Pasian tawh kigalneihna ahih lamtak thei lo na hi uh hiam? Leitung tawh a kipawl mite pen Pasian tawh a kigalneih dingin a kibawlbawl ahi uh hi.</VERS>
			<VERS vnumber="5">Lai Siangtho sungah, “Eite sungah a hong guat kha pen Pasian in ngai mahmah hi,” ci-in a kigelhna a mawkna-in a kigelh sa na hi uh hiam?</VERS>
			<VERS vnumber="6">Lai Siangtho in, “Pasian in a kihisakte nial a, a kiniamkhiatte a hehpih hi,” a cih mah bangin Pasian’ hong hehpihna lian zaw hi.</VERS>
			<VERS vnumber="7">Tua ahih manin Pasian’ thu na mang un. Dawimangpa na nial un. Nial le-uhcin no kiang panin tai khia ding hi.</VERS>
			<VERS vnumber="8">Pasian kiang nai un. Amah in zong hong nai ding hi. Mawhneite in na khut uh silsiang unla, a kineihkhemte in na lungsim uh siangsak un.</VERS>
			<VERS vnumber="9">Dahin, thumin, kap un. Na nuihnate uh kahna suaksak zaw unla, na lungdamnate uh maigumna suaksak zaw un.</VERS>
			<VERS vnumber="10">Topa mai-ah kiniamkhiat un. Tua hileh amah in hong lian bawl ding hi.</VERS>
			<VERS vnumber="11">Sanggamte aw, khatlekhat kigensia kei un. A mipihte gensia-in thu a khente in Thukham gensia-in thu a khen ahi hi. Thukham na gensiat uhleh Thukham a zui hi loin thu a khen na hi uh hi.</VERS>
			<VERS vnumber="12">Thukham a pia pa le thu a khen pa pen Pasian bek hi a, amah bek in hong hon khia zo a, hong susia zo hi. Tua ahih manin bang hangin na mipihte uh gensia-in thu a khen thei dingin kingaihsun zenzen na hi uh hiam?</VERS>
			<VERS vnumber="13">Tuni ahih kei leh zing ciangin tua khua tua khua-ah va pai-in, kum khat bang va omin, sumbawlin a meet tampi va ngah ni, a ci mite aw, ka thugen hong ngai dih un.</VERS>
			<VERS vnumber="14">Zing ciangin na nuntakna uh bangci ding cih nangawn na thei kei uh hi. Meiilum tawlkhat sung kaii-in a mangthang pak tawh a kibang lel na hi uh hi.</VERS>
			<VERS vnumber="15">Note in, “Topa in hong thukimpih nakleh nungta-in tua bang tua bang i sem ding hi,” na cih ding uh hi bek hi.</VERS>
			<VERS vnumber="16">Ahi zongin note kihisakin na kisial uh hi. Tua bangte hoih hetlo hi.</VERS>
			<VERS vnumber="17">A hoih a manin gamtat ding thei napi-in a gamta lote a khial ahi hi.</VERS>
		</CHAPTER>
		<CHAPTER cnumber="5">
			<VERS vnumber="1">A haute aw, tu-in ka thugen hong ngai dih un. Note tungah a hong tung ding lungkhamna hangin kapin thum un.</VERS>
			<VERS vnumber="2">Na neihsate uh muattumta a, na puante uh nget in netum khinta hi.</VERS>
			<VERS vnumber="3">Na ngun le na khamte uh kekseu khinta hi. Hih kekseuna pen note langah teci suak a, mei in a kattum bangin na sa uh hong netum ding hi. Hih a hun nunung ciangin tu-a bangin a piang dingin neihsa a khol na hi uh hi.</VERS>
			<VERS vnumber="4">Na lo uh a hong khawhsakte a thaman pia lo na hih manun tu-in amaute’ phunna za un. Anla dingin na sawl uh mite’ phunna Vanglian Topa in za khinta hi.</VERS>
			<VERS vnumber="5">Hih leitung na nuntak sungun uang nekin na noptat mahmah uh hi. Note hong kigawh hun ding kiginna-in a kithausak phitphet na hi uh hi.</VERS>
			<VERS vnumber="6">A thuman mite mawhsakin na that uh a, amaute in na thu uh hong nial zo lo uh hi.</VERS>
			<VERS vnumber="7">Tua ahih ciangin sanggamte aw, Topa hong pai matengin lungduai takin om un. Lo khote in zong a lo panun an a ngah theih nadingun lungduai takin khuapi guah le tuk guah a ngakna thu thei un.</VERS>
			<VERS vnumber="8">Note zong na lungduai un. Topa hong pai ding hun naita ahih manin na lungsim uh na thahatsak un.</VERS>
			<VERS vnumber="9">Sanggamte aw, Pasian in note tungah thu hong khenkhak loh nadingin khatlekhat na kiphunsan kei un. Thukhen ding pa hong nai mahmah ta a, hong tung dektak ta hi.</VERS>
			<VERS vnumber="10">Sanggamte aw, Topa’ min tawh thu a gen kamsangte na phawk un. Gimna a thuak laitakun lungduai-in a thuaknate uh na etteh un.</VERS>
			<VERS vnumber="11">Tua bangin a thuak mite a hampha mahmah hi, i ci hi. Job in a thuakna-ah a lungduaina na thei uh a, Topa in dikna le hehpihna nei ahih manin a tawpna-ah Job tungah a piak thuphate na thei uh hi.</VERS>
			<VERS vnumber="12">Hih thute khempeuh banah, sanggamte aw, thu khat peuhpeuh na gen uh ciangin kiciam se kei un. Vantung ahi a, na khat peuhpeuh tawh ahi zongin kiciam kei un. Pasian’ thukhenna na thuakkhak loh nadingun a hite, “Hi,” ci lel unla, ahi lote, “Hilo,” na ci lel un.</VERS>
			<VERS vnumber="13">Lungkhamna a thuak na om uhleh thu na ngen un. A lungdam na om uhleh phatna la na sa un.</VERS>
			<VERS vnumber="14">A cina na om uhleh pawlpi upate sam un. Amaute in thu hong ngetsakin Topa min tawh sathau hong zut ding uh hi.</VERS>
			<VERS vnumber="15">Upna tawh thu a kinget ciangin Topa in cinate noptuamsakin, damsak dinga, mawhna nei ahihleh zong a mawhna maisak ding hi.</VERS>
			<VERS vnumber="16">Tua ahih manin na ci uh a dam nadingin khatlekhat tungah na mawhna uh kipulakin thu na kingetsak ta un. Mihoihte’ thungetna in vang nei a, na lianpi sem zo hi.</VERS>
			<VERS vnumber="17">Elijah zong eite mah bangin mi mawkmawk hinapi-in, guah a zuk loh nadingin lungsim takpi tawh thu a nget ciangin kum thum le kum lang sung tua gam sungah guah zu lo hi.</VERS>
			<VERS vnumber="18">Tua ciangin guah a zuk nadingin thu ngenkik leuleu a, van panin guah hong zu-in, leitungah nek theih ding gah le teh hong piangkik hi.</VERS>
			<VERS vnumber="19">Sanggamte aw, note khatpeuh thuman lampi panin pialkha-in, adang khatpeuh in thuman lampi-ah a tun pihkik theih leh,</VERS>
			<VERS vnumber="20">tua bangin a khial mite lam manah a tunpihkik mipa in a khial mite a sih nading panin hon khia-in, mawhna tampi a mai nadingin na a sempa ahihna thu na phawk un.</VERS>
		</CHAPTER>
</BIBLEBOOK>