<BIBLEBOOK bnumber="" bname="Timoti 2" bsname="Tim2">
		<CHAPTER cnumber="1">
			<VERS vnumber="1">Khrih Jesuh tawh i kipawlna hangin hong kipia ding nuntakna thu a gen dingin Pasian’ deihna tawh Khrih Jesuh’ sawltak nasep a sem dingin a hong kisawl keimah Paul in</VERS>
			<VERS vnumber="2">Ka it ka ta Timoti tungah lai ka hong khak hi.Pa Pasian le i Topa Khrih Jesuh in dikna, hehpihna le nopsakna thupha nang tungah hong tungsak tahen.</VERS>
			<VERS vnumber="3">A sun a zanin ka thungetna-ah nang ka hong phawk tawntung a, ka pu ka pate’ sep mah bangin kisuanna lungsim om hetloin a na ka sep Pasian tungah ka lungdamna ka ko hi.</VERS>
			<VERS vnumber="4">Na khitui luannate phawk ka hih manin ka lung a dam theih nadingin nang tawh kimu nuamin a sun a zanin ka ngaihsun tawntung hi.</VERS>
			<VERS vnumber="5">Na pi Lois le na nu Eunis in a neih upna bangte pawl mah, lungsim takpi tawh na upna thu ka phawk a, tu-in zong nang sungah tua bang upna om hi, ci-in ka ngaihsun hi.</VERS>
			<VERS vnumber="6">Tua ahih manin nang tungah ka khut nga-in thu ka hong ngetsak lai-in nangma tungah Pasian in hong piak siamna na sosuah nadingin ka hong phawksak hi.</VERS>
			<VERS vnumber="7">Bang hang hiam cih leh Pasian in eite tungah meidawina lungsim hong guan lo a, thahatna, ki-itna, pumpi ki-uk zawhna lungsim hong guan hizaw hi.</VERS>
			<VERS vnumber="8">Tua ahih manin i Topa’ thu gen nading thu-ah ahi a, ama thu hangin thong a kia keima thu-ah ahi zongin maizum het kei in. Pasian in nangma tungah thahatna hong pia ahih mah bangin Lungdamna Thu hangin thuakna-ah zong a thuak nuam hizaw in.</VERS>
			<VERS vnumber="9">Eite’ sep zawhna hang hi loin ama ngimnasa bang leh a dikna hangin Pasian in eite hong hon khia-in ama mi dingin a hong sam hi. Pasian in leitung a pianma pekin Khrih Jesuh tungtawnin tua dikna a hong piak hi a,</VERS>
			<VERS vnumber="10">tuhun ciangin eite hong Honpa Khrih Jesuh tungtawnin a dikna hong langsak ta hi. Tua Jesuh in sihna beisak a, lungdamna thu hangin sih nawn lohna thu a hong kilangsak hi.</VERS>
			<VERS vnumber="11">Hih a thak Lungdamna Thu hilhin a taangko ding le sawltak na a sem dingin kei a hong kikoih ahi hi.</VERS>
			<VERS vnumber="12">Tua ahih manin hih bang teng a thuak ka hi hi. Ahi zongin ka up pa ka thei a, ama tungah ka apte tua Ni dong hong kepsak zo ding hi, ci-in thei ka hih manin ka maizum het kei hi.</VERS>
			<VERS vnumber="13">Keima tung panin na zaksa a man thute zui inla, Khrih Jesuh tawh i kipawlna hangin i ngah upna le itna thu-ah kiptakin om in.</VERS>
			<VERS vnumber="14">Eite sungah a hong teeng Kha Siangtho in a hong ap thuhoihte limtakin kem in.</VERS>
			<VERS vnumber="15">Na theihsa bangin Asia gam sunga om mi khempeuh in kei hong nusia uh a, tuate lakah Figelas le Hermogenes-te zong kihel uh hi.</VERS>
			<VERS vnumber="16">Onesiforas in tamveipi kei hong lungnuamsak ahih manin Pasian in a innkuan bupun hehpihna thupha pia tahen. Ka thongkiatna hangin amah maizum lo a,</VERS>
			<VERS vnumber="17">Rom khua hong tun ciangin kei hong muh matengin hong zong pah hi.</VERS>
			<VERS vnumber="18">Topa in tua Ni ciangin ama tungah hehpihna thupha pia tahen. Efesa khua-ah ka om lai-in nakpitakin kei a hong huhnate khempeuh na theihsa ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">Ka ta aw, nang na hih leh Khrih Jesuh tawh i kipawl manin i ngah hehpihna hangin thahatin om in.</VERS>
			<VERS vnumber="2">Mi tampite’ theihin ka thuhilh, na zaksa thu khempeuh, midangte a hilhsawn thei dingin a citak mite tungah hoihtakin a zuih dingun na hilh in.</VERS>
			<VERS vnumber="3">Khrih Jesuh’ galkap hoih hihna tawh thuak dingin a kisam khempeuh na na thuak in.</VERS>
			<VERS vnumber="4">Galkap a semlai mipa in ama tungah a om bupa a lungkimsak theih nadingin na sem ahih manin tualsung mite’ nasep tawh thuahkhawm lo hi.</VERS>
			<VERS vnumber="5">Kimawl kidemna-ah a kihel mi khatpeuh in kimawlna ngeina zui lopi-in gualzawh pahtawina ngah thei lo hi.</VERS>
			<VERS vnumber="6">Hahkat takin lo a khopa in anlak hun ciangin a tam pen a ngah dingin a kilawm ahi hi.</VERS>
			<VERS vnumber="7">Topa in thu khempeuh na theih nadingin hong huh ding ahih manin hih ka thugente khempeuh limtakin na ngaihsun in.</VERS>
			<VERS vnumber="8">Lungdamna Thu ka hilhna sungah ka gen mah bangin David’ suan, sihna panin a kithosak Jesuh Khrih na na phawk in.</VERS>
			<VERS vnumber="9">Ama hangin a kingah Lungdamna Thu ka hilh manin gimna ka thuak a, mithat bangin sikkol hong kibulh hi. Pasian’ thu ahihleh sikkol kibulh thei lo hi.</VERS>
			<VERS vnumber="10">Tua ahih manin Pasian’ teel mite in zong Khrih Jesuh hangin hotkhiatna le tawntung minthanna a ngahkhawm theih nadingun amaute’ hangin na khempeuh ka thuak hi.</VERS>
			<VERS vnumber="11">Tua ahih manin,“Amah tawh i sihkhawm leamah tawh i nungta khawm ding hi.</VERS>
			<VERS vnumber="12">Eite in gimna i thuak paisuak zawh lehamah tawh i ukkhawm ding hi.Amah i nial lehamah in zong eite hong nial ding hi.</VERS>
			<VERS vnumber="13">Amah le amahkikhem thei lo ahih manineite i citak kei zonginamah citak veve ding hi,”ci-in a kigenna thu man mahmah hi.</VERS>
			<VERS vnumber="14">Na mite thu kinialin a kitot loh nadingun Pasian’ mai-ah thupi takin na hilh khol in. Tua bang thu kinialna in a za mite phattuamna ngahsak loin a siasak bek ahi hi.</VERS>
			<VERS vnumber="15">Pasian’ thuman a mantakin hilhin, na nasepna-ah maizumna thuak loin, Pasian’ pahtakna na ngah theih nadingin na siam tawpin hanciam in.</VERS>
			<VERS vnumber="16">Pasian tawh mite a kigamlasak semsem thei thu ginalo, a haihuai thu kikup thu kiseelnate na pelh in.</VERS>
			<VERS vnumber="17">Tua bangin amau’ thugennate in mite siasak a, tua banga thugente lakah Hymenaias le Filetas a kihel uh hi.</VERS>
			<VERS vnumber="18">Thuman lampi panin amaute pialkhin uh a, thawhkikna thu pen a beisa thu hi ta hi, ci-in thu um mi pawlkhat lungmangsak uh hi.</VERS>
			<VERS vnumber="19">Ahi zongin Pasian in a phuhsa sutpi kilok zo ngei lo ding hi. Tua sutpi tungah, “Topa in ama mi kua teng hiam cih thei hi,” cihna le, “Topa tawh kipawl ing, a ci peuhmah in mawhna sukha lo ding hi,” cihna kigelh hi.</VERS>
			<VERS vnumber="20">Inn lian khat peuhpeuh sungah umlebeel a nam tuamtuam a om hi. Pawlkhatte ngun tawh kibawl a, pawlkhatte kham tawh kibawl a, pawlkhatte sing tawh, pawlkhatte tungman tawh kibawl hi. Pawlkhatte a thupi diakin zattheih ding, pawlkhatte nisimin a mawkmawkin zattheih ding ahi hi.</VERS>
			<VERS vnumber="21">Mi khatpeuh a hoih lo na khempeuh panin kikemin a siangtho takin a om nakleh na hoih nam khempeuh a sem dingin a Topa tungah ki-apin, a Topa tungah a manpha suak ahih manin a thupi diakte-ah amah kizang ding hi.</VERS>
			<VERS vnumber="22">Tua ahih manin khangno lunggulhna hoih lote pelh inla, lungsim takpi tawh Topa tungah huhna a ngen mite tawh thuman thutak, upna, itna, kilemna na neih theih nadingun hanciam khawm un.</VERS>
			<VERS vnumber="23">Thu kihai seelna, thei lo pi-a thu kinialnate na pelh in. Tua bangte in kitotna a piansak lamtak na theihsa ahi hi.</VERS>
			<VERS vnumber="24">Topa’ na a sem mite, kitot a hatte hi lo dinga, mi khempeuh tungah lungsim nemin, thugen siamin, thuak zawhna nei-in,</VERS>
			<VERS vnumber="25">thunem tawh a langte’ hoih lohna a puahtheite hi ding hi. Tua bang hileh Pasian in amaute kisiksak thei dinga, thuman thutak hong thei-in,</VERS>
			<VERS vnumber="26">Dawimangpa in ama deihna bangin a gamta dingin a mat khit hangin ama thang panin amaute suakta khathei ding uh hi.</VERS>
		</CHAPTER>
		<CHAPTER cnumber="3">
			<VERS vnumber="1">Nitawp ni hun pen a lauhuai hun ahih ding lamtak phawk in.</VERS>
			<VERS vnumber="2">Tuahun ciangin mite in amau angsung ding bek ngaihsunin, huaihamin, kisialin, kihisakin, mi zahko-in, nu le pate’ thu mang loin, lungdam theihna mel nei loin, biakna lungsim nei loin,</VERS>
			<VERS vnumber="3">mi khual loin, hehpihna nei loin, mi gensia-in, ngongtatin, kihtakhuai-in, thuhoih deih loin,</VERS>
			<VERS vnumber="4">ciampelin, thu khual loin, kiphasak gawpin, Pasian don loin pumpi nopsakna bek deihin,</VERS>
			<VERS vnumber="5">biakna thu a puatham teng zui napi-in biakna hangin vangliatna thu a omte deih lo ding uh hi. Tua bangin a gamta mite na pelh in.</VERS>
			<VERS vnumber="6">Tua bang mite pawlkhat, mite inn-ah va hawh khiankhianin, deihna nam tuamtuam le mawhna lungsim tawh a kidim numeite na thuzawh uh hi.</VERS>
			<VERS vnumber="7">Tua bang numeite in thu a zakzak uh hangin a man le a man lo khen thei lo uh ahih manin thuman thutak thei zo lo uh hi.</VERS>
			<VERS vnumber="8">Jannes le Jambres-te in Moses thu a nial mah bangin upna paizia a man lo hih thuhilh mite in zong thuman thutak a nial uh hi.</VERS>
			<VERS vnumber="9">Ahi zongin Jannes le Jambres-te tungah a piangsa thu mah bangin mi khempeuh in amaute’ haina mu ding uh ahih manin a nasepna uh sau tung khol lo ding hi.</VERS>
			<VERS vnumber="10">Ahi zongin nangmah in ahihleh ka thuhilhna, ka gamtatna le ka nuntakna-ah ka ngim ka tup thute na hong zui hi. Ka upna, ka lungduaina, itna ka neihna, ka lungkipna,</VERS>
			<VERS vnumber="11">bawlsiatna ka thuakna, gimna ka thuakna le Antiok, Ikonium le Lystra khuate-ah kei tunga thupiang, nasia takin bawlsiatna ka thuaknate na theih na phawksa ahi hi. Ahi zongin Topa in hih haksatnate khempeuh panin kei hong suaktasak hi.</VERS>
			<VERS vnumber="12">Khrih Jesuh tawh kipawlin Pasian’ deihna bangin a nungta nuam khempeuh in bawlsiatna a thuak ding mah hi a,</VERS>
			<VERS vnumber="13">migilote le thu thei kineihin mi khem theite zong siattat semsemin, amaute in mi khemkhemin, amaute mah in zong khemna a thuak ding mah uh ahi hi.</VERS>
			<VERS vnumber="14">Ahi zongin nang na hih leh na theihsa na upsa thute ah kip paisuak in. Nang tungah thu hong hilhte kua mi ahi hiam cih na theihsa hi a,</VERS>
			<VERS vnumber="15">Khrih Jesuh upna hangin hotkhiatna a hong ngahsak thei ding pilna a hong pia Lai Siangtho pen na neutung a kipanin a theisa na hihna thu zong na theihsa thu mah ahi hi.</VERS>
			<VERS vnumber="16-17">Pasian’ na a sem mite mi cingtaak hi-in, na hoih namkim a sep theih nadingun Lai Siangtho pen Pasian’ lamlahna tawh a hong kipia hi a, thuman thutak hilh nading, a khialte taii nading, a man lote a manin puah nading, a manin nuntak theih nading thuhilh nadingin a manpha mahmah ahi hi.</VERS>
		</CHAPTER>
		<CHAPTER cnumber="4">
			<VERS vnumber="1">Pasian’ mai le a hingte hitaleh a site hitaleh mi khempeuh’ thu a khen ding Khrih Jesuh’ mai-ah nakpitakin ka hong hanthawn hi. Amah Kumpi-in hong paikikin ukna hong kipan ding ahih manin,</VERS>
			<VERS vnumber="2">hunhoih hunsia cih khen tuan loin Pasian’ thu hilh ding na kin ngaihsut nading, lungduaina tawh mite’ lungsim zo-in, mite taii-in, hanthawnin na hilh nadingin thu a hong pia ka hi hi.</VERS>
			<VERS vnumber="3">Mite in thuman a ngaih nop loh hun, amaute’ deihna bek a zuihnop hun, amaute’ zaknop thute bek a gen ding sia a cial thuahthuah hun hong tung ding hi.</VERS>
			<VERS vnumber="4">Amaute in thuman thutak ngai nuam nawn loin tangthu phuahtawm peuh ngaihsutpi-in nei ding uh hi.</VERS>
			<VERS vnumber="5">Ahi zongin nang na hih leh thu khempeuh ah na lungsim ki-ukin haksatnate na thuak inla, Pasian’ thugen nasep semin, na nasepna-ah maa na tun in.</VERS>
			<VERS vnumber="6">Kei ka hih leh Pasian biakna-in hong kipiak ding hun hong tungta hi. Hih leitung nuntakna ka nusiat ding hun hita hi.</VERS>
			<VERS vnumber="7">Kidemna-ah ka hat tawpin ka hih khin a, a mong dongin ka tai khin a, upna thu khotakin lenin ka zokhin hi.</VERS>
			<VERS vnumber="8">Thu a manin a khen Topa in tua Ni ciangin kei a hong piak ding thuman lukhu ahi gualzawhna thaman in tu-in kei hong ngak gige hi. Kei tung bekah a hong pia ding hi lo a, ama hong paikik ding itna tawh a ngakte khempeuh tungah zong a pia ding ahi hi.</VERS>
			<VERS vnumber="9">Kei kiangah na hong pai baih theih nadingin hong hanciam in.</VERS>
			<VERS vnumber="10">Demas in hih leitung thu kin zaw ahih manin kei hong nusia-in Thesalonika khua-ah a pai hi. Kresen, Galatia gamah pai a, Titus, Dalmatia gamah pai hi.</VERS>
			<VERS vnumber="11">Luka bek kei kiangah om hi. Marka in nasepna-ah nakpitakin hong huh thei ahih manin na hong pai ciangin amah hong tonpih in.</VERS>
			<VERS vnumber="12">Tikhikas ahihleh Efesa khua-ah ka paisak khin hi.</VERS>
			<VERS vnumber="13">Na hong pai ciangin Troas khua-ah Karpas kiang a ka nusiat ka puantualpi hong pua inla, laibute zong, a diakdiakin savun laidalte tawh zong hong pua in.</VERS>
			<VERS vnumber="14">Sikseekpa Alexander in kei tungah siatna lianpi hong bawl hi. Ama gamtatna tawh kizui-in Topa in thuk ding hi.</VERS>
			<VERS vnumber="15">Amah in i thuhilhna nakpitakin nial ahih manin amah tawh kisai-ah nangma pumpi kidawm mahmah in.</VERS>
			<VERS vnumber="16">Keimah kihut nading thu ka gen masak ni-in kuamah in hong koppih loin hong taisan mang uh hi. Tua thu hangin mawhsakna thuak kei beek uh hen!</VERS>
			<VERS vnumber="17">Ahi zongin Topa in kei hong ompih a, Gentail mi khempeuh tungah Pasian’ thu a kicingin ka gen theih nadingin thahatna a hong pia hi. Tua ahih manin sih nading thukhenna pan hong suaktasak hi.</VERS>
			<VERS vnumber="18">Topa in siatna khempeuh panin kei hong hon khia dinga, ama vantung gamah muanhuai takin hong tunpih ding hi. Amah in a tawntungin minthanna ngah tahen. Amen.</VERS>
			<VERS vnumber="19">Prisilla, Aquila le Onesiforas-te innkuan na hopihsak in.</VERS>
			<VERS vnumber="20">Erastas, Korin khua-ah omlai hi. Trofimas, Miletas khua-ah a cina-in ka nusia hi.</VERS>
			<VERS vnumber="21">Phalbi tunma-in nong pai theih nadingin hong hanciam in. Eubulas, Pudens, Linas, Klaudias le i sanggam dangte khempeuh in zong hong hopih uh hi.</VERS>
			<VERS vnumber="22">Topa in nangmah hong ompih tahen. Note khempeuh tungah Pasian’ hehpihna thupha hong tung tahen.</VERS>
		</CHAPTER>
</BIBLEBOOK>