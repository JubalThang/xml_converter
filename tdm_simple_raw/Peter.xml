<BIBLEBOOK bnumber="" bname="Peter" bsname="Pet">
		<CHAPTER cnumber="1">
			<VERS vnumber="1">Jesuh Khrih sawltak keimah Peter inPontas gam, Galatia gam, Kappadosia gam, Asia gam le Bithynia gamah kithehthangin peemta-in a om mite kiangah lai ka hong khak hi.</VERS>
			<VERS vnumber="2">Pa Pasian in ama ngimnasa bangin note hong teel a, note in Jesuh Khrih’ thu mangin, ama sisan tawh sianthona a ngah dingin a Kha Siangtho tawh note mi siangtho-in a hong bawl hi.Note tungah hehpihna le nopsakna thupha hong tam tun semsem tahen.</VERS>
			<VERS vnumber="3">I Topa Jesuh Khrih’ Pa Pasian tungah lungdam ni. Ama hong hehpih mahmahna hangin sihna panin Jesuh Khrih a thawhkiksakna tawh eite tungah nuntakna thak a hong pia hi. Tua ahih manin i lametna kiam ngei lo a,</VERS>
			<VERS vnumber="4">Pasian in ama mite adingin a koih thuphate i ngah nadingin lamenin i om hi. Tua thuphate sia ngei lo, nin ngei lo, mual ngei loin a om tawntungna vantungah note adingin a hong koihsak hi.</VERS>
			<VERS vnumber="5">Note’ upna hangin nitawp ni ciangin na ngah ding uh hotkhiatna nomau-a’ ahihna a kilatsak nadingin Pasian in ama vangliatna tawh a hong kepsak ahi hi.</VERS>
			<VERS vnumber="6">Tua ahih manin tu laitakin mite’ bawlsiatna a tuamtuam na thuak manun tawlkhat na lungkham uh ahi zongin hih bang thuakna hangin lungdam zaw un.</VERS>
			<VERS vnumber="7">Hih bang thuaknate in a um takpi mah na hihna uh hong kilangsak hi. A sia thei khamte nangawn, a hoih taktak mah ahi hiam, ci-in mite in mei tawh sin uh ahih manin, kham sangin a manpha zaw note’ upna zong a kiptak mah ahi hiam, ci-in Pasian in hong sin ding mah ahi hi. Tua bangin na thuak zawh uhleh Khrih hong kilat Ni ciangin phatna, minthanna le pahtawina na ngah ding uh hi.</VERS>
			<VERS vnumber="8">Amah mu ngei lo napi-in na it uh a, amah mu ngei lo napi-in a thu umin kama genzawh loh zah dongin nakpitakin na lungdam uh hi.</VERS>
			<VERS vnumber="9">Tua bangin na upna uh hangin kha thu-ah hotkhiatna a ngah na hi uh hi.</VERS>
			<VERS vnumber="10">Kamsangte in hih hotkhiatna thu mah kanin ngaihsut belin nei uh a, Pasian in note tungah a hong piak ding thupha mah, kamsangte in gen belin a neih uh ahi hi.</VERS>
			<VERS vnumber="11">Khrih in gimna thuakin, tua khit ciangin minthanna a ngah nading thu Kha Siangtho in a gen ciangin, amaute sungah a om tua Khrih’ Kha Siangtho in kua a cihna hi a, bang hun ciang hi ding hiam, ci-in a kankan uh pen tuhun thu a gen ahi hi.</VERS>
			<VERS vnumber="12">Vantung panin a hong kisawl Kha Siangtho’ vangliatna tawh thu a gen thupuakte’ tung panin na zak uh Thute mah kamsangte in a gen laitakun, tua a thugente uh amaute ading hi loin note ading ahihna thu, Pasian in tua kamsangte tungah a na gen zo hi. Vantung mite nangawn in hih thute a theihtelnop khat uh ahi hi.</VERS>
			<VERS vnumber="13">Tua ahih manin na lungsim uh ki-ukin a kigingsa-in om unla, Jesuh Khrih hong kilat ni ciangin na ngah ding uh hehpihna thupha ngaihsutin nei un.</VERS>
			<VERS vnumber="14">Pasian’ thu na mang unla, na theih nai loh uh hun lai-in na gamtat ngei uh bangin na gamta nawn kei un.</VERS>
			<VERS vnumber="15">Note a hong sampa a siangtho ahih mah bangin note zong na gamtatna khempeuh uhah na siangtho un.</VERS>
			<VERS vnumber="16">Lai Siangtho sungah zong, “Keimah siangtho ka hih manin note zong na siangtho un,” na kici hi.</VERS>
			<VERS vnumber="17">Mi khempeuh amau gamtatna tawh kizui-in a kibang kimin thu a khen Pasian kiangah thu na nget uh ciangin, “Pa aw,” ci na hih manun hih leitungah na om laiteng uh amah zahtakin om un.</VERS>
			<VERS vnumber="18">Na pu na pate uh nuntakzia, bangmahin a kimang lo nuntakna panin a hong suahtaksak nadingin Pasian in note’ man dingin a piak pen a man a kiam thei ngun le khamte bang hi lo a,</VERS>
			<VERS vnumber="19">tuuno bangin paubaanna a om lo, a manpha mahmah Khrih, biakna-in a hong kipiakna tawh Pasian in note a hong suaktasak ahi hi.</VERS>
			<VERS vnumber="20">Pasian in hih bang dingin leitung pianma pekin Khrih a teelsa hi a, note a hong khualna-in tuhun nunung ciangin Pasian in note kiangah amah a hong lak khia pan ahi hi.</VERS>
			<VERS vnumber="21">Sihna panin amah hingkiksakin minthanna a pia Pasian, ama hangin muang thei na hih uh manin, na up na muan na lamet uh Pasian ahi hi.</VERS>
			<VERS vnumber="22">Tu-in lungdamna thuman na zuihna hangun note kisiansuah khinin, na thu uppih mite uh lungsim tak tawh it thei khinta na hih manun na lungsim khempeuh uh tawh limtakin na ki-it un.</VERS>
			<VERS vnumber="23">A si thei nu le pate sung pan hi loin a si thei lo nu le pate sung panin a nungta tawntung Pasian’ thu tawh naungek bangin a suakkik na hi uh hi.</VERS>
			<VERS vnumber="24">Tua ahih manin Lai Siangtho sungah,“Mihingte, lopa tawh kibang a,a minthannate uhlopa pak tawh kibang hi.Lopate vulin paakte pulh a,</VERS>
			<VERS vnumber="25">ahi zongin Topa’ thu kip tawntung hi,”ci-in na kigelh hi. Note kiangah a hong kihilh Lungdamna Thu pen tua Topa’ thu ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">Tua ahih manin gitlohna, zuauna, kineihkhemna, huaihamna le kigensiatnate na omsak nawn kei un.</VERS>
			<VERS vnumber="2">Naungek suakcilte na bang unla, note khangto-in hotkhiatna na ngah theih nadingun kha thu tawh kisai nawizu siangtho duh belin na nei tawntung un.</VERS>
			<VERS vnumber="3">Bang hang hiam cih leh note in Topa’ hoihna thu na thei khinzo uh hi.</VERS>
			<VERS vnumber="4">Mite in bangmahin kimang lo hi, ci-in a nilkhiat hangin Pasian in a manpha hi, ci-in a teel, nuntakna a pia thei suangpi ahi Topa kiangah na pai un.</VERS>
			<VERS vnumber="5">Note zong nuntakna a pia thei suangpi mah bangin kha thu tawh kisai biakinn lam nadingin na kizang unla, Jesuh Khrih hangin Pasian’ santheih biaknate a pia dingin a siangtho siampi na suak un.</VERS>
			<VERS vnumber="6">Bang hang hiam cih leh Lai Siangtho sungah,“A manpha suang khat ka teel khia a,innkiu suang dingin Zion-ah ka koih hi.Amah a umte,zahhuai ngei lo ding hi,”ci-in na kigen hi.</VERS>
			<VERS vnumber="7">Tua ahih manin no a um mite adingin amah pen a manpha suang hi a, ahi zongin amah a um lote adingin,“Innlamte in a nilkhiat suang,innkiu suang bulpi a suak khinta hi,”</VERS>
			<VERS vnumber="8">a cihna leh,“Hih suang penmite’ hoina suak dinga,hih suangpi pena pukna uh suak ding hi,”a cihna bang hi ding hi. Amaute in lungdamna thu um lo uh ahih manin a puk uh ahi hi. Pasian in a tuaci ding mahin a deih ahi hi.</VERS>
			<VERS vnumber="9">Ahi zongin note pen Pasian in a hong teelkhiat minam, Kumpi siampi pawl, a siangtho minam, Pasian’ mite na hi uh a, khuamial sung panin a lamdang mahmah ama khuavak sungah a hong sam khia pa’ nasepna a lamdangte a gen khia dingin Pasian in a hong teel mite na hi uh hi.</VERS>
			<VERS vnumber="10">Nidangin Pasian’ mi na hih loh uh hangin tu-in ama mi na hi uh a, nidangin Pasian’ hehpihna na theih loh uh hangin tu-in ama hehpihna na ngah uh hi.</VERS>
			<VERS vnumber="11">Ka itte aw, hih leitungah gamdang mi, a peempak bangin kingaihsun unla, na kha nuntakna uh tawh a kilehngat pumpi’ deihnate na kikham un.</VERS>
			<VERS vnumber="12">Gentail mite in note mihoih lo hi, ci-in hong gensia nuamin mawhna hong zon ciangin, note’ hoihna bekbek mu-in, Pasian a hong pai Ni ciangin a phattheih nadingun amaute lakah na gamtatna uh hoihsak tawntung un.</VERS>
			<VERS vnumber="13">Topa’ hangin leitung ukna aana neite’ thu na mang un. Kumpipa’ thu ahi a,</VERS>
			<VERS vnumber="14">a gamtat siate gim pia-in, a gamtat hoihte a pahtawi dingin kumpipa in a sawl thuneite khempeuh’ thu ahi zongin na mang un.</VERS>
			<VERS vnumber="15">Bang hang hiam cih leh thu thei loin a mot paupau mihaite, na gamtat hoihna un a daihsak ding, Pasian’ deihna ahi hi.</VERS>
			<VERS vnumber="16">Sila ahi lo mi bangin gamta unla, ahi zongin gitloh gamtat nadingin na suahtakna uh zang loin Pasian’ sila bangin na gamta zaw un.</VERS>
			<VERS vnumber="17">Mi khempeuh zahtak bawlin thu uppih mite na it unla, Pasian zahtak bawlin kumpipa zong na zahtak un.</VERS>
			<VERS vnumber="18">Nasemte aw, na tote uh thu na mang un. A thudik a migi na tote bek uh a zahtak hi loin a gilo na tote uh thu zong na mang un.</VERS>
			<VERS vnumber="19">Pasian’ thu na ngaihsutna uh tawh a kilawm lopi mahin gimna na thuak uhleh na thuakna uh hangin Pasian in thupha hong pia ding hi.</VERS>
			<VERS vnumber="20">Note na gamtat khialhna uh hangin hong kisat ciangin lungduai takin na thuak manun bangmah phattuamna om lo hi. Ahi zongin a manin gamta napi-in gimna na thuak uh ciangin lungduai takin na thuak uhleh Pasian in thupha hong pia ding hi.</VERS>
			<VERS vnumber="21">Khrih mahmah in zong note adingin thuakin, ama khekhap na zuih theih nadingun etteh ding lim hong nusiat ahih manin hih bangin a thuak ding mahin Pasian in note a hong sam ahi hi.</VERS>
			<VERS vnumber="22">Khialhna bangmah gamta lo a, zuau a gen lam zong kiza ngei lo hi.</VERS>
			<VERS vnumber="23">Amah a kizahko ciangin na ko thuk lo hi. Gimna a thuak ciangin na tawng gawp lo a, a manin thu a khen Pasian muanin a na nei hi.</VERS>
			<VERS vnumber="24">Eite, mawhna lamah misi bangin, thuman lamah nungta-in i gamtat theih nadingin Khrih mahmah in eite’ mawhna ama pumpi mahmah tawh singlamteh tungah a pua hi. Ama liamna hangin note in damna na ngah uh hi.</VERS>
			<VERS vnumber="25">Note, tuu bangin a gammang na hi uh a, ahi zongin note’ kha nuntakna hong Cingin hong Kem pa a zui dingin a hong kiciahpihkik khin na hi uh hi.</VERS>
		</CHAPTER>
		<CHAPTER cnumber="3">
			<VERS vnumber="1">Tua mah bangin zite aw, na pasalte uh Pasian thu um lo ahihkhak leh na gamtatna hangun Pasian thu a uptheih nadingun na pasalte uh thu na mang un. Kampau kul sese loin,</VERS>
			<VERS vnumber="2">na gamtat hoihna uh a muh uh ciangin Pasian thu hong um ding uh hi.</VERS>
			<VERS vnumber="3">Na hoih nadingun puatham kizepna ahi sambawlna, kham le suangmanpha tawh kizepna, puan hoih nono silhnate na bulphuh kei unla,</VERS>
			<VERS vnumber="4">Pasian’ muhna-ah a manpha mahmah ahi lungsim puakzia, a tul thei lo sunglam hoihna na bulphuh zaw un.</VERS>
			<VERS vnumber="5">A beisa hunah Pasian muangin thu um numeite in a pasalte uh thu mangin, tu-a bang danin a hoih nadingun a kibawl uh hi.</VERS>
			<VERS vnumber="6">Sarah zong tu-a bangmahin gamta a, a pasal Abraham’ thu mangin, “Topa aw,” a ci hi. Note zong a hoihin gamta-in, bangmah launa nei loin na om nak-uhleh tu-in Sarah’ tanute na hita uh hi.</VERS>
			<VERS vnumber="7">Tua mah bangin pasalte aw, note sangin na zite uh a thahat lo zawdeuh ahihna thu na phawk un. Note mah bangin Pasian’ piak nuntakna a ngahte ahih uh manin na zite uh zahtak bawl un. Tua hileh na thungetna uh bangmah in hong nawngkaisak lo ding hi.</VERS>
			<VERS vnumber="8">A tawpna-ah kong gennop thu in: Lungsim le ngaihsutna kikhat nei-in unau ki-itna lungsim nei unla, migi-in kiniamkhiat un.</VERS>
			<VERS vnumber="9">Hong bawlsiate siatna tawh thukkik loin hong samsia mite samsiakik kei unla, Pasian in note a hong sap lai-in thupha a hong piak dingin hong ciamsa ahih manin, hong siat bawlte thupha tawh na thuk zaw un.</VERS>
			<VERS vnumber="10">Bang hang hiam cih leh Lai Siangtho in,“Nuntak nuam deihin,hunhoih a zang nuamte inkamsia pau kei uh henla,zuauthu gen kei ta uh hen.</VERS>
			<VERS vnumber="11">Gitlohna pelhin hoih gamtat uh henla,mi tawh kilem ding hanciaminkilem theih nadinginhahkat ta uh hen.</VERS>
			<VERS vnumber="12">Topa in a thuman mite mu a,amaute’ thungetna pia tawntung hi.Ahi zongin a gamtatsia miteTopa in a langbawl hi,”na ci hi.</VERS>
			<VERS vnumber="13">Note in a hoih gamtat ding utin hanciam le-uhcin kua in hong bawlsia ding ahi hiam?</VERS>
			<VERS vnumber="14">A hoihin na gamtat manun gimna na thuak uhleh zong Pasian in thupha hong pia ding hi. Mite kihta kei unla, lunghihmawh ngaihsut kei un.</VERS>
			<VERS vnumber="15">Na lungsim sung uhah Khrih zahtakbawl unla, amah Topa-in nei un. Note’ lametna thu a hong dong a omkhak leh hoihtakin a gen thei dingin kiging tawntung unla, ahi zongin lungnemna le zahtakna lim tawh gen un.</VERS>
			<VERS vnumber="16">Khrih nungzui na hihna hangun na gamtat hoihna uh hong gensia-in hong simmawhbawl a om ciangin a maizum theih nadingun na lungsim uhah kisuanna a om het lo dingin na siangtho om un.</VERS>
			<VERS vnumber="17">Gamtatsia-in i om sangin Pasian’ deihna ahih nakleh i gamtat hoihna hangin gimna i thuak hoih zaw hi.</VERS>
			<VERS vnumber="18">Khrih mahmah zong note adingin si a, Pasian’ kiangah hong tunpih theih nadingin mihoih khat pen mihoih lote’ mawhna hangin khatvei a si hi. Mite in ama leitung pumpi that a, ahi zongin Pasian in kha nuntakna a pia hi.</VERS>
			<VERS vnumber="19">Tua kha nuntakna tawh va pai-in thongkia-in a om khate kiangah thu a va hilh hi.</VERS>
			<VERS vnumber="20">Noah in teembaw a bawl hun laitakin Pasian in lungduai takin ngak hinapi-in hih kha a nei mite pawlkhat in Pasian’ thu mang lo uh hi. Teembaw sungah a om mi giat bek, tui in a suaktasak hi.</VERS>
			<VERS vnumber="21">Tui pen note a hong hon khia tuiphumna lim hi a, pumpi panin nin sawpkhiatna lim hi loin, Jesuh Khrih thawhkikna hangin lungsim siantho nadingin Pasian’ tungah kamciamna lim ahi hi. Tua Jesuh thawhkikna in note hong hon khia ahi hi.</VERS>
			<VERS vnumber="22">Tu-in vantungah tua Khrih pai khin a, Pasian’ taklamah omin, vantung mite le ukna aana a neite khempeuh tungah a ukin a om hi.</VERS>
		</CHAPTER>
		<CHAPTER cnumber="4">
			<VERS vnumber="1">Khrih in ama pumpi-in thuak ahih manin note in zong tua bang lungsim mah nei-in na kithakhauhsak ding uh ahi hi. Bang hang hiam cih leh pumpi-in a thuak mite peuhmah, mawhna tawh kisawhkha nawn lo uh hi.</VERS>
			<VERS vnumber="2">Tua ahih manin tu a kipanin na leitung nuntak sung uh mihingte’ deihna bangin gamta loin Pasian’ deihna bangin na gamtat ding uh ahi hi.</VERS>
			<VERS vnumber="3">A beisa hunah dawibiate’ gamtat bangin a hoihkhop khat na gamta khinta uh a, a kilawm loin gamtatna, hukna lanna, zunekna, uangtatna, zukham luatna le a muhdahhuai milim biakna-in na hun uh na beisak uh hi.</VERS>
			<VERS vnumber="4">Tu-in note in dawibiate pawlpih nawn loin ut utin na phengtat loh uh ciangin lamdangsa-in note hong kosia uh hi.</VERS>
			<VERS vnumber="5">Ahi zongin amaute in a site le a hingte’ thu a khen dingin a om Pasian’ mai-ah thudotna thuak ding uh hi.</VERS>
			<VERS vnumber="6">Tua thu hang mahin, midang khempeuh thu a khen mah bangin a leitung nuntakna uhah Pasian in thu a khen khit tei hangin kha nuntakna-ah Pasian mah bangin a nuntak theih nadingun mi sisate kiangah Khrih in Lungdamna Thu a hilh ahi hi.</VERS>
			<VERS vnumber="7">Na khempeuh a bei nading hun hong naita hi. Nomau pumpi ki-uktawm thei-in pilvang unla, hoihtakin thu a ngen thei-in om ta un.</VERS>
			<VERS vnumber="8">Itna in mawhna tampi khuhcip thei ahih manin lungsim takpi tawh khatlekhat ki-it ding thupi ngaihsut pha pen un.</VERS>
			<VERS vnumber="9">Khatlekhat maitai takin zinleleeng na kido un.</VERS>
			<VERS vnumber="10">Pasian’ piak na a zatsiamte bangin Pasian’ kiang panin na ngah uh nate, midangte’ phattuam nadingin na zang un.</VERS>
			<VERS vnumber="11">Minthanna le vangliatna a nei tawntung Pasian in Jesuh Khrih hangin thu khempeuh ah phatna a ngah theih nadingin thuhilhte in Pasian’ thu na hilh unla, na a semte in Pasian’ piak thahatna tawh na sem un. Amen.</VERS>
			<VERS vnumber="12">Ka itte aw, note’ upna hong kize-etna-in gimna haksate na thuak manun a thu lamdangpi-in ngaihsun kei unla, na lungkham ngaihsut kei un.</VERS>
			<VERS vnumber="13">Tua bangin Khrih tawh thuakkhawm le-uhcin ama minthanna hong kilat ciangin note lungdam mahmah ding na hih manun, tua banga na thuakna uhah na lungdam zaw un.</VERS>
			<VERS vnumber="14">Khrih nungzui hihna hangin mite’ kosiatna na thuak uhleh note sungah a minthang Kha Siangtho ahi Pasian’ Kha Siangtho hong om ahihna lim ahih manin a hampha mahmah na hi uh hi.</VERS>
			<VERS vnumber="15">Ahi zongin mi thahna, guktakna, gamtat khialhna le thusia bawlna hangin gimna a thuakte na hikha kei un.</VERS>
			<VERS vnumber="16">Ahi zongin Khristian hihna hangin gimna na thuak uhleh kuamah in maizum ngaihsut kei unla, Khrih min hangin na thuak manun Pasian tungah na lungdam un.</VERS>
			<VERS vnumber="17">Tu-in thukhen kipat hun ding hong tungta-in Pasian’ mi eite tungah hong kipan ahihleh Pasian kiang panin hong pai Lungdamna Thu a um lo mite adingin bangzahin lungkhamhuai ding ahi hiam?</VERS>
			<VERS vnumber="18">Lai Siangtho in,“Mi hoihte kihon khia zoliailiai bek ahihlehPasian a um lo mawhnei mitebang suak ding ahi hiam?”na ci hi.</VERS>
			<VERS vnumber="19">Tua ahih ciangin Pasian’ deihna bangin gimna a thuak mite gamtat hoihin, a kamciam a tangtungsak tawntung hong Piangsak pa muangin ama khut sungah a ki-ap ding uh ahi hi.</VERS>
		</CHAPTER>
		<CHAPTER cnumber="5">
			<VERS vnumber="1">Keima pumpi mahmah zong pawlpi upa hi-in, Khrih thuakna zong ka mit tawh mu-in, mailam hunah a hong kilang ding minthanna zong a ngah ding pa ka hihna tawh note lakah a om pawlpi upate kiangah ka hong thum nop thu in:</VERS>
			<VERS vnumber="2">Pasian in note’ khut sungah a hong piak tuuhonte hoihtakin na cing unla, ut lo pipi hi loin, Pasian’ hong deih bangin utna lungsim takpi tawh na cing un. Sum ngahnopna bek tawh a sem hi loin utna lungsim tawh a semte na hi un.</VERS>
			<VERS vnumber="3">Note’ kep dingin a hong kipia tuute, aana neihna tawh a cing hi loin tuute’ etteh dingin a gamtate na hi un.</VERS>
			<VERS vnumber="4">Tuucing pipa hong pai ciangin a mual ngei lo minthanna lukhu a hong pia ding hi.</VERS>
			<VERS vnumber="5">Tua mah bangin no khangno zaw deuhte in zong a khanghamte’ thu na mang un. Lai Siangtho in, “Pasian in a kiphasak mite nial a, a kiniamkhiat mite a hehpih hi,” a cih mah bangin na vekpi-un kiniamkhiatna puan bangin silhin, khatlekhat na na kisepsak un.</VERS>
			<VERS vnumber="6">Pasian in ama hoihsak hun ciangin note hong laptoh theih nadingin a thahat Pasian’ khutnuai-ah kiniamkhiatin na om un.</VERS>
			<VERS vnumber="7">Pasian in note hong kem ahih manin na lungkhamnate khempeuh uh ama kiang tunpih un.</VERS>
			<VERS vnumber="8">Note pilvangin khua phawk un. Na gal uh ahi Dawimangpa, humpinelkai bangin a nek theih ding zongin vak kawikawi hi.</VERS>
			<VERS vnumber="9">Leitungah thu um dang khempeuh in zong note’ thuak mah bangin a thuak ahihna thu thei unla, na upna uhah kipin Dawimangpa na nial un.</VERS>
			<VERS vnumber="10">Tawlkhat na thuak khit uh ciangin, Khrih tawh na kipawlna hangun tawntung minthanna a ngah dingin note a hong sam, hehpihna kicingin a nei Pasian in note a cingtaakin hong bawl dinga, kipna, thahatna, bulkip kician hong pia ding hi.</VERS>
			<VERS vnumber="11">Tua Pasian in a tawntungin ukna vangliatna nei paisuak tahen. Amen.</VERS>
			<VERS vnumber="12">Thu upna sungah mi citakin ka ngaihsut Silas’ huhna tawh hih lai tomno gelhin amah ka hong puasak hi. Hih thute pen Pasian’ hong hehpihna taktak hi, ci-in teci pangin note ka hong hanthawn hi. Tua ahih manin hih thute-ah kipin om un.</VERS>
			<VERS vnumber="13">Note mah bangin Pasian in a teel, Babylon khua-a om pawlpi mite in hopihna kam hong khak uh a, ka tapa Marka in zong note hopihna kam mah hong khak hi.</VERS>
			<VERS vnumber="14">Khristian ki-itna tawh khatlekhat kinamin na kihopih un.Khrih thu um note khempeuh tungah nopsakna thupha hong tung tahen.</VERS>
		</CHAPTER>
</BIBLEBOOK>