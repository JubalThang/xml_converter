<BIBLEBOOK bnumber="" bname="Thesalonika" bsname="The">
		<CHAPTER cnumber="1">
			<VERS vnumber="1">Keimah Paul le Silas le Timoti inPa Pasian le Topa Jesuh Khrih sungah a om Thesalonika khua-a om pawlpi mite tungah lai ka hong khak uh hi. Pasian in note tungah dikna le nopsakna thupha hong tungsak tahen.</VERS>
			<VERS vnumber="2">Note khempeuh hangin Pasian tungah lungdamna ko tawntungin, ka thungetna uhah note ka hong phawk tawntung uh hi.</VERS>
			<VERS vnumber="3">Bang hang hiam cih leh i Pa Pasian kiangah thu ka nget simun note’ upna hangin na nuntakziate uh, itna na neih manun nakpitakin na nasepnate uh le i Topa Jesuh Khrih hong paikik ding lametna na neih manun kiptakin na omnate uh ka phawk tawntung uh hi.</VERS>
			<VERS vnumber="4">Sanggamte aw, Pasian in note hong itin ama mi dingin a hong teel khitna thu ka thei uh hi.</VERS>
			<VERS vnumber="5">Bang hang hiam cih leh note kiangah Lungdamna Thu kong hilh lai-un kam bek tawh a hong gen hi loin, Kha Siangtho’ vangliatna le Lungdamna Thu a man taktak hi, ci-in theihna tawh a hong pai ka hi uh hi. Note kiangah ka om laitakun note’ phattuam nadingin ka sep ka bawlna khempeuh uh na thei uh hi.</VERS>
			<VERS vnumber="6">Kote le Topa’ gamtat bangin note na gamta uh a, note in gimna nakpitakin thuaklawh napi-in Kha Siangtho’ huhna tawh lungdam takin thu umin na om uh hi.</VERS>
			<VERS vnumber="7">Tua ahih manin Masedonia gam le Akhaia gam sung khempeuh ah thu um mi khempeuhte adingin etteh hoih na suak uh hi.</VERS>
			<VERS vnumber="8">Note’ gamtatna ziate’ hangin Masedonia le Akhaia gam sungteng bekah Topa’ thu a kithei hi loin, note in Pasian na upna thu uh mun khempeuh ah kiza ahih manin kote’ gen ding bangmah kisam nawn lo hi.</VERS>
			<VERS vnumber="9">Note kiangah ka hong pai lai-un kote na hong limbawlna thu uh le a nungta a man Pasian’ thu zui-in a bia ding le,</VERS>
			<VERS vnumber="10">a hong tung ding Pasian’ hehna panin eite a hong hon khia, sihna panin Pasian in a thawhsakkik a Tapa Jesuh, van panin a hong pai ding ngak dingin milim paisanin Pasian’ lamah na kiheina uh thute mi khempeuh in gen belin a nei uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Sanggamte aw, note kiangah ka hong painasa thu a mawkna a suah lohna thu nomau mahmah in na thei uh hi.</VERS>
			<VERS vnumber="2">Note in na theihsa uh mah bangin Thesalonika khua ka hong tun ma-un Filippi khua-ah simmawh bawlna le maizumna ka thuak uh hi. Tua bangin nakpitakin hong kilangbawlna hangin Pasian kiang panin a hong pai Lungdamna Thu note kiangah gen ngam nadingin i Pasian in kote sungah lungsim hanna a hong guan hi.</VERS>
			<VERS vnumber="3">Kote in thu kong hilh uh ciangin thuman lo, ngimna hoih lo le khemnopna lungsim tawh a hong hilh ka hi kei uh hi.</VERS>
			<VERS vnumber="4">Pasian in kote hong thei-in Lungdamna Thu a hilh dingin kilawm hong sa ahih mah bangin mite’ lungdam theih nadingin thu a hilh hi loin kote’ lungsim ngimna a hong thei Pasian’ lungkim nadingin thu a hilh ka hizaw uh hi.</VERS>
			<VERS vnumber="5">Tua ahih manin note in na theih uh mah bangin mite’ lungdam theih nading phatna kamte ka zang kei uh a, kote’ phattuam nading ngaihsutna tawh zong bangmah ka sem het kei uh hi. Hih bang ka hihna uh Pasian in hong thei hi.</VERS>
			<VERS vnumber="6">Khrih sawltakte ka hihna uh hangin phatna ka ngah ding uh a kilawm hinapi-in note le midangte, a kuamah peuh’ hong phat ding a zong ka hi kei uh hi.</VERS>
			<VERS vnumber="7">Note kiangah ka hong om lai-un nupite in a tate uh itna tawh a bawl bangin note kong bawl uh hi.</VERS>
			<VERS vnumber="8">Note hong it mahmah ka hih manun Pasian kiang panin a hong pai Lungdamna Thu bek hong gen loin, kote’ nuntakna mahmah zong note adingin a pia ngamin ka om uh hi. Tua ahih manin kote’ hong muhna-ah note a manpha mahmah na hi uh hi.</VERS>
			<VERS vnumber="9">Sanggamte aw, ka nasep ka silbawlnate khempeuh uh note in na thei uh hi. Pasian kiang panin a hong pai Lungdamna Thu note kiangah ka hong hilhna hangun note in themkhat beek na gimlawhkhak loh nadingun a sun a zanin nakpitakin na ka sem uh hi.</VERS>
			<VERS vnumber="10">Note in hih thu na theih uh mah bangin Pasian in zong hong thei hi. Thu um note tungah kong gamtatnate uh siangtho-in thuman a, paubaan nading bangmah om hetlo hi.</VERS>
			<VERS vnumber="11">Pa in a tate a bawl bangin note ka hong bawlna uh na thei uh hi.</VERS>
			<VERS vnumber="12">Note hong hehnemin ka hong hanthawn uh a, amah tawh ukna le minthanna a ngahkhawm dingin a hong sam Pasian’ lungkimna bangin na gamtat theih nadingun ka hong gengen uh hi.</VERS>
			<VERS vnumber="13">Note kiangah Pasian’ thu kong gen uh ciangin no thu um mite sungah ama thu tawh kisai-in Pasian in na hong sem ahih manin kote’ thugente pen Pasian’ thu taktak ahih mah bangin kote’ thugenna na zak uh ciangin mihing’ thu bangin ngaihsun loin Pasian’ thu taktak mahin hong sang na hih manun, hih thu hangin zong Pasian’ tungah ka lungdamna uh ka ko uh hi.</VERS>
			<VERS vnumber="14">Tua ahih manin sanggamte aw, Judea gam sunga om, Khrih Jesuh thu a um, Pasian’ mi ahi mite in a thuak bangin note in zong a thuak na hi uh hi. Amaute in Jew mite’ bawlsiatna a thuak uh mah bangin note in zong note’ gam mite mah’ bawlsiatna na thuak uh hi.</VERS>
			<VERS vnumber="15">Tua Jew mite in Topa Jesuh le kamsangte that uh a, kote zong hong bawlsia uh hi. Pasian’ lungkim loh nadingin gamta uh a, mi khempeuh langbawl uh hi.</VERS>
			<VERS vnumber="16">Gentail mite tungah hotkhiatna thu ka gen ding uh hong khaktan uh ahih manin amau’ mawhnasate a behlap niloh a suak uh hi. Ahi zongin a tawpna-ah Pasian’ hehna amaute tungah a tungta hi.</VERS>
			<VERS vnumber="17">Sanggamte aw, kote ahihleh no tawh i lungsim a kikhen loh hangin tawlkhat sung i pumpi a kikhen sungin note ka hong phawk mahmah uh a, note kiangah hawhkik ding nakpitakin ka hanciam uh hi.</VERS>
			<VERS vnumber="18">Note kiangah hong hawhkik nuam ka hih manun note kiangah hawhkik ding ka hanciam zelzel hangun kong pai ding uh Satan in hong khaktan hi.</VERS>
			<VERS vnumber="19">Tua banga kong painopna uh pen, note bek mah kote’ lamet, ka lungdamna uh le kote’ gualzawhna lukhu na hi uh a, Topa Jesuh hong pai ciangin ama mai-ah kong kisialhpih ding uh na hi uh hi.</VERS>
			<VERS vnumber="20">Kote’ thupi suahna le lungdamna pen note bek mah na hi takpi uh hi.</VERS>
		</CHAPTER>
		<CHAPTER cnumber="3">
			<VERS vnumber="1">A tawpna-ah ka thuak zawh nawn loh uh ciangin Athen khua-ah kei le Silas omin,</VERS>
			<VERS vnumber="2">Khrih Lungdamna Thu hilhna-ah Pasian adingin kote tawh na a semkhawm i sanggampa Timoti hong paisak le-ung hoih pen ding hi, ci-in ka ngaihsun uh hi. Amah in note hong hanthawnin na upna uhah hong kipsakin,</VERS>
			<VERS vnumber="3">hih bawlsiatna hangin note khat beek na puk  loh nading uh deihna tawh a hong paisak ka hi uh hi. Hih bang bawlsiatna pen i thuak ding mah hi, ci-in note in zong na theih uh ahi hi.</VERS>
			<VERS vnumber="4">Bang hang hiam cih leh note tawh kong omkhawm lai-un zong, na theihsa uh bangin tu-a na thuak bangte teekteek mah uh a thuak ding hi hang, ci-in ka hong genkholhsa uh ahi hi.</VERS>
			<VERS vnumber="5">Tua ahih manin ka thuak zawh nawn loh ciangin note’ upna zia a thei dingin Timoti ka hong sawl hi. Dawimangpa’ ze-etna in note hong puksakkha-in, kote’ nasepna a mawkna suakkha ding hi, ci-in ka lunghimawh uh hi.</VERS>
			<VERS vnumber="6">Ahi zongin tu-in note kiang panin Timoti hong tungkhin a, note’ upna le nong itna uh thute a hong gen hi. Kote na hong lim ngaihsutnate uh le kote in ka hong muhnop uh mah bangin note in zong kote na hong muhnopna uh thute khempeuh a hong gen hi.</VERS>
			<VERS vnumber="7">Tua ahih manin sanggamte aw, note’ upna thu ka zak uh ciangin lungkham sinkhamna ka thuak laitakun ka tha uh hong hatsak hi.</VERS>
			<VERS vnumber="8">Topa’ thu-ah kiptakin om na hih manun tu-in ka husang theita uh hi.</VERS>
			<VERS vnumber="9">Tu-in note hangin Pasian tungah ka lungdamna uh ka ko theita uh a, note hangin ka lungdamna khempeuh uh, Pasian tungah ka ko uh hi.</VERS>
			<VERS vnumber="10">Pasian in eite maitang kimu-in hong omsak theih nading le note’ upna ka hong kicinsak theih nadingun a sun a zanin lungsim takpi tawh thu ka ngenngen uh hi.</VERS>
			<VERS vnumber="11">Tu-in eite’ Pa ahi Pasian le i Topa Jesuh in note kiangah ka hong pai theih nading uh lampi hong honsak tahen.</VERS>
			<VERS vnumber="12">Kote in note ka hong it zahun, note khatlekhat na ki-itna uh le mi khempeuh na itna uh, hong liansak semsem tahen.</VERS>
			<VERS vnumber="13">Tua hileh i Topa Jesuh a mi siangthote khempeuh tawh hong pai ciangin eite’ Pa ahi Pasian’ mai-ah kisuanna om hetloin lungsim siangtho takin na om thei ding uh hi.</VERS>
		</CHAPTER>
		<CHAPTER cnumber="4">
			<VERS vnumber="1">Tu-in sanggamte aw, Pasian’ deihna le ama lungkim nadingin bangci nuntak ding cih thu kote kiang panin na theihsa uh thute tawh kizui-in na nuntaksa uh ahih mah bangin a kicing zaw semsemin na nuntak nadingun i Topa Jesuh min tawh hong thumin ka hong hanthawn uh hi.</VERS>
			<VERS vnumber="2">Bang hang hiam cih leh Topa Jesuh min tawh ka hong thuhilhnate uh na theihsa uh ahi hi.</VERS>
			<VERS vnumber="3">Note a siangtho-in nungta-in numei tunga mawhna tawh na kipelh siangtho nading uh Pasian in hong deih hi.</VERS>
			<VERS vnumber="4-5">Pasian a thei lo dawibiate in kilunggulhna hang bek tawh a pumpi uh a zat bang hi loin, note in a kilawm a siangtho-in na pumpi uh bangci zat ding cih thu na theih ding uh hong deih hi.</VERS>
			<VERS vnumber="6">Hih bang thute-ah kuamah in Khrih sungah na sanggamte uh tungah na khialh loh nading uh le na khasiatsak loh nading uh hong deih hi. Pasian in hih bangin a gamta mite gim pia ding hi, ci-in khauhtakin note kiangah ka hong gen khol khinzo uh hi.</VERS>
			<VERS vnumber="7">Eite a thanghuai gamtat dingin Pasian in a hong sam hi lo a, a siangtho-in a nungta dingin a hong sam ahi hi.</VERS>
			<VERS vnumber="8">Tua ahih manin hih thute a thudon lo mi in mite a thudon lo hi loin, note tungah ama Kha Siangtho a hong pia Pasian a thusim lo ahi hi.</VERS>
			<VERS vnumber="9">Ahi zongin thu uppih mite it ding tawh kisai-in bangmah gelh ding na kisam nawn kei uh hi. Khatlekhat na ki-it nading uh Pasian in note tungah hong hilh khinzo hi.</VERS>
			<VERS vnumber="10">Masedonia gam sunga om thu um mi khempeuh na it khin takpi uh hi. Tua ahih manin sanggamte aw, itna na neih semsem nadingun ka hong thum uh hi.</VERS>
			<VERS vnumber="11">Tu ma-a ka hong gensa uh mah bangin kamtam nuam se loin hoihtakin om hithiatna, no tawh a kisai thu bek ngaihsutna le note’ nuntak nading na na sep nading uh hanciamin nei un.</VERS>
			<VERS vnumber="12">Tua bangin gamta le-uhcin thu um lo mite in note hong zahtak ding uh a, mite’ neihsa na duhgawh kei ding uh hi.</VERS>
			<VERS vnumber="13">Sanggamte aw, lametna a nei lo mite bangin na dahluat loh nadingun a sisa mite’ omzia ding thu na theih ding uh ka deih hi.</VERS>
			<VERS vnumber="14">Jesuh si-in thokik hi, ci-in i up mah bangin Pasian in Jesuh hong paipihkik ciangin amah umin a si mite zong hong tonpih ding hi, ci-in i um hi.</VERS>
			<VERS vnumber="15">Topa’ thugen note kiangah kong gen uh thu in: Topa hong paikik ni ciangin a nungta lai eite pen a sisa mite tawh i kimuh ma-in Topa tawh i kimu kei ding hi.</VERS>
			<VERS vnumber="16">Pasian’ thupiakna awging lianpi, vantungmi mangpa’ thugenna le Pasian’ peengkul hong ging dinga, vantung panin Topa mahmah hong paisuk ding hi.</VERS>
			<VERS vnumber="17">Tua ciangin tua hun laitakin a nungta lai eite pen vankim lai-ah Topa a dawn dingin amah a um a sisa mite tawh hong kilakhawm dinga, Topa tawh i omkhawm tawntung ding hi, cihna ahi hi.</VERS>
			<VERS vnumber="18">Tua ahih ciangin note khatlekhat hih thu tawh na kihehnem un.</VERS>
		</CHAPTER>
		<CHAPTER cnumber="5">
			<VERS vnumber="1">Ahi zongin sanggamte aw, hih thu hong pian ding hun tawh kisai kong gelh ding uh kisam lo hi.</VERS>
			<VERS vnumber="2">Bang hang hiam cih leh Topa hong pai ding Ni pen zan a gutate bangin theih kholh lohin hong tung ding hi, ci-in note in teltakin na theihsa uh ahi hi.</VERS>
			<VERS vnumber="3">Mite in, “Thu khempeuh a hoih laitak hi a, bangmah patauh nading om lo hi,” a cih laitakin thakhatthu-in amaute tungah siatna hong tungvat ding hi. Nausuah natna bangin gimna thuak ding uh a, kuamah suakta lo ding uh hi.</VERS>
			<VERS vnumber="4">Ahi zongin sanggamte aw, note na hih uhleh khuamial gamtatnate gamta lo na hih manun guta bangin tua Ni hong tunvat ciangin lamdang na sa kei ding uh hi.</VERS>
			<VERS vnumber="5">Bang hang hiam cih leh note khempeuh, khuavak gamtatna a nei, sun khuavak mite na hi uh a, eite pen khuamial gamtatna a nei, zan khuamial mite ihi kei hi.</VERS>
			<VERS vnumber="6">Tua ahih ciangin midangte bangin eite mawk om hithiat loin khua phawkin pilvang ni.</VERS>
			<VERS vnumber="7">Zan khuamial pen mite’ ihmut hithiat hun le zukham hun ahi hi.</VERS>
			<VERS vnumber="8">Ahi zongin eite pen khuavak gamtatna a nei sun khuavak mi ihih manin pilvang ni. Awmdal bangin upna le itna bulhin, siklukhu bangin i lamet hotkhiatna khu ni.</VERS>
			<VERS vnumber="9">Pasian in ama hehna a thuak dingin eite a hong teel hi lo a, i Topa Jesuh Khrih hangin hotkhiatna a ngah dingin a hong teel ahi hi.</VERS>
			<VERS vnumber="10">Amah a hong paikik ciangin a hing ihi a, a si ihi zongin amah tawh i omkhawm theih nadingin eite adingin amah a hong si ahi hi.</VERS>
			<VERS vnumber="11">Tua ahih manin tu laitakin na omzia uh mah bangin khatlekhat kihanthawnin na kihuh ciat ta un.</VERS>
			<VERS vnumber="12">Sanggamte aw, Topa in note lam a hong lak ding le a hong makai dingin a seh, note lakah na a hong sem mite, a kilawm a kituakin zahtakbawl un.</VERS>
			<VERS vnumber="13">Amau’ nasepna hangin amaute nakpitakin itbawlin zahtak un. Note khatlekhat kilem takin na om un.</VERS>
			<VERS vnumber="14">Sanggamte aw, a thadah mite hilh unla, a meidawite hanthawnin, a zawngkhal mite huh unla, hih bang mite ngongbawl kei un.</VERS>
			<VERS vnumber="15">Gitlohna lamsang kuamah kithuk loin, note khatlekhat tung le mi khempeuh tungah a pha kibawl ding ngaihsutpi-in na nei un.</VERS>
			<VERS vnumber="16">Lungdam tawntungin,</VERS>
			<VERS vnumber="17">thu ngen niloh unla,</VERS>
			<VERS vnumber="18">bangbang hong piang taleh na lungdamna uh Pasian tungah ko tawntung un. Khrih Jesuh tawh kipawlin na nuntakna sung uhah hih bangzia-in na om ding uh Pasian in a hong deih ahi hi.</VERS>
			<VERS vnumber="19">Kha Siangtho nasepna dongtangsak kei unla,</VERS>
			<VERS vnumber="20">thuhilhnate simmawhbawl kei un.</VERS>
			<VERS vnumber="21">Thu khempeuh entel pha unla, a hoihte kemin,</VERS>
			<VERS vnumber="22">a sia lamsang peuhmah pelh un.</VERS>
			<VERS vnumber="23">Nopsakna a hong pia Pasian in na khempeuh ah sianthona le kicinna hong pia henla, na kha uh, na nuntakna uh le na pumpi uh hoihtakin hong kem henla, i Topa Jesuh Khrih hong pai ciangin mawhna khat zong a nei het lo dingin hong bawl tahen.</VERS>
			<VERS vnumber="24">Note a hong sam i Pa Pasian a thutak hi a, a thuciamte khempeuh hong tungsak taktak ding hi.</VERS>
			<VERS vnumber="25">Sanggamte aw, kote ading thu hong ngetsak un.</VERS>
			<VERS vnumber="26">Thu uppih mi khempeuh khatlekhat a siangtho ki-itna lungsim tawh kinamin na kihopih un.</VERS>
			<VERS vnumber="27">Thu um mi khempeuh’ zak dingin hih lai na sim nadingun Topa’ min tawh kong thum hi.</VERS>
			<VERS vnumber="28">I Topa Jesuh Khrih hehpihna thupha note tungah hong tung tahen.</VERS>
		</CHAPTER>
</BIBLEBOOK>