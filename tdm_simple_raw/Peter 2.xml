<BIBLEBOOK bnumber="" bname="Peter 2" bsname="Pet 2">
		<CHAPTER cnumber="1">
			<VERS vnumber="1">Jesuh Khrih nasem le sawltak ahi keimah Simon Peter in:Eite’ Pasian le Honpa ahi Jesuh Khrih a thumanna hangin kote’ upna zah mahin upna manpha a nei mite tungah lai ka hong khak hi.</VERS>
			<VERS vnumber="2">Pasian le i Topa Jesuh na theihna uh hangin hehpihna le nopsakna thupha note tungah tampi tak hong tung tahen.</VERS>
			<VERS vnumber="3">Ama minthanna le a hoihnate a neikhawm dingin a hong sampa i theihna hangin Pasian’ deih bangin biakna mantak i nuntak theih nadingin ama vangliatna in eite’ kisap na khempeuh a hong pia hi.</VERS>
			<VERS vnumber="4">Amah in piak dingin a hong ciam a manpha mahmah nate hih bangzia-in hong pia a, hih ama hong piak nate hangin leitungah a om siatna a piangsak thei duhluatna le deihluatnate panin na suakta uh a, Pasian’ pianziate na nei uh hi.</VERS>
			<VERS vnumber="5">Hih thu hangin na upna ban uhah gamtat hoihna na behlap unla, na gamtat hoihna uh thutheihna tawh na behlap un;</VERS>
			<VERS vnumber="6">na thutheihna uh pumpi ki-uk zawhna tawh na behlap unla, na pumpi ki-uk zawhna uh thuak zawhna tawh na behlap un; na thuak zawhna uh Pasian’ deih bangin gamtatna tawh na behlap unla,</VERS>
			<VERS vnumber="7">Pasian’ deih bangin na gamtatna uh sanggam ki-itna tawh na behlap un; na sanggam ki-itna uh itna thukpi tawh na behlapzawh nadingun na hanciam un.</VERS>
			<VERS vnumber="8">Hih bang hoihnate a kicingin na neih uhleh i Topa Jesuh Khrih na theihna uhah thahatin kimanna na nei ding uh hi.</VERS>
			<VERS vnumber="9">Ahi zongin hih bang hoihna a nei lo mite pen mittaw-in a gamla a mu thei lo mite hi a, a mawhna lui uh panin a siangkhin ahih lam uh zong a mangngilh ta ahi uh hi.</VERS>
			<VERS vnumber="10">Tua ahih manin sanggamte aw, Pasian in note hong sapna le hong teelna-ah a kip taktak na hih nadingun hahkat mahmah un. Tua bangin hahkat le-uhcin na puk ngei kei ding uh hi.</VERS>
			<VERS vnumber="11">Tua hileh eite’ Topa le Honpa Jesuh Khrih Uk tawntungna sungah nuamtakin na lut thei ding uh hi.</VERS>
			<VERS vnumber="12">Tua ahih manin note in hih thute thei khinin, na theihsa uh thumanah kiptakin na omkhin uh ahi zongin a hong phawksakkikkik ka hi hi.</VERS>
			<VERS vnumber="13">Ka nuntak laiteng hih thute ka hong phawksakkikkik ding thuhoih khat hi, ci-in ka ngaihsun hi.</VERS>
			<VERS vnumber="14">I Topa Jesuh Khrih in teltakin hong genkhin ahih manin hih leitung pumpi ka nusiat baih nading thu ka thei hi.</VERS>
			<VERS vnumber="15">Tua ahih manin ka sih khit ciangin hih thute na phawkkikkik theih nadingun ka hih theih zahin ka hanciam ding hi.</VERS>
			<VERS vnumber="16">I Topa Jesuh Khrih a vangliatna le a hong paikik nading thute note kiangah kong gen uh ciangin mihingte’ phuahtawm tuanthute siksanin a hong gen hi loin, ka mit mahmah uh tawh ka muh uh a vangliatnate a hong gen ka hi uh hi.</VERS>
			<VERS vnumber="17">Vanglian Minthang pa in, “Hih pen ka it ka Tapa hi a, ama tungah ka lung a kim mahmah hi,” ci-in genin, Pa Pasian in ama tungah minthanna vang le pahtawina a piak laitakin komau pumpi mahmah tawh a om ka hi uh hi.</VERS>
			<VERS vnumber="18">Mual siangtho tungah amah tawh ka omkhawm laitakun vantung panin hong ging awte komau mahmah in ka za uh hi.</VERS>
			<VERS vnumber="19">Tua ahih manin kamsangte’ gen thute a man taktak ahihna thu ka teltheih uh hi. Note’ lungsimah Zingsol hong suakin khua a hong vak matengin khuamial lak a mei taang bangin hih thute ngaihsun le-uhcin hoih mahmah ding hi.</VERS>
			<VERS vnumber="20">Na phawk ding uh a thupi mahmah khat in: Lai Siangtho sunga om thugen kholhnate, kuamah in ama pilna tawh a khiatna gen thei lo hi.</VERS>
			<VERS vnumber="21">Bang hang hiam cih leh mihingte in a deih manin mailam thugenkholh theihna a kingah hi lo a, Kha Siangtho’ sawlna tawh Pasian’ kiang panin a hong pai thute a kigen ahi zaw hi.</VERS>
		</CHAPTER>
		<CHAPTER cnumber="2">
			<VERS vnumber="1">Mite lakah kamsang man lo a omngei mah bangin note lakah sia man lo hong om ding hi. Siatna a piangsak thei thuhilhna a man lo hong lutpih simin, amaute mahmah a tan khia Topa nangawn nial ding uh hi. Tua ahih manin thakhat thu-in siatna thuaklawh ding uh hi.</VERS>
			<VERS vnumber="2">Tua bang hinapi-in mi tampi tak in amau’ gamtat hoih lohna zui ding uh a, tua bangin amau gamtatna hangin mite in thuman lampi gensia ding uh hi.</VERS>
			<VERS vnumber="3">Hih sia man lote in a huaiham manun note kiang panin sum a ngah theih nadingun phuahtawm thu hong gen ding uh hi. Ahi zongin sawtpek a kipanin amaute’ thu a Khen ding pa a kigingsa-in om niloh a, amaute a Susia ding pa in en gige hi.</VERS>
			<VERS vnumber="4">Bang hang hiam cih leh vantung mite nangawn in khialhna a neih ciangin Pasian in khahkhong loin hell khuk sungah khia a, Thukhen Ni hun dong ngakin khuamial sungah kol bulhsa-in a omsak hi.</VERS>
			<VERS vnumber="5">Pasian in tanglai mite khahkhong loin amah a um lo mite, tuiciin tumsak a, thuman thutak a hilh Noah le adang mi sagih bek suaktasak hi.</VERS>
			<VERS vnumber="6">Pasian in Sodom le Gomorrah khuapite tungah thu khenin mei tawh haltum a, Pasian a um lo mite’ thuak nading limin a bawl hi.</VERS>
			<VERS vnumber="7">Ngeina bangin a gamta lo mite in Lot a lungkhamsakna panun Pasian in mihoih Lot a hon khia hi.</VERS>
			<VERS vnumber="8">Tua mihoih pa, amaute lakah teeng a, nisimin amaute’ gamtat hoih lohnate za-in mu tawntung ahih manin lunggim mahmah hi.</VERS>
			<VERS vnumber="9">Tua ahih manin Topa in tua bang mihoihte a gimna uh panin suakta sakin, tua bang migilote Thukhen Ni hun dongin gimna pia-in a koihcip theih nading siamna a nei hi.</VERS>
			<VERS vnumber="10">Pasian’ thu nialin amau pumpi deihna zui-in a gamta mite gim pia phadiak hi.Hih sia man lote kiphasakin hangsan mahmah uh a, minthanna a nei vantung a omte zahtak hetloin gensia ngam uh hi.</VERS>
			<VERS vnumber="11">Hih sia man lote sangin hat zaw-in a vanglian zaw vantung mite nangawn in Topa’ mai-ah minthanna a nei vantung mite gensia ngam lo, mawhsak ngam lo uh hi.</VERS>
			<VERS vnumber="12">Ahi zongin mat ding le thah dingin a piang gamlak ganhing gilote bangin a pianpih lungsim uh zui-in gamta uh a, a theih loh uh thute a gensia uh hi. Tua ganhingte mah bangin amaute kisusia dinga,</VERS>
			<VERS vnumber="13">mite a gimsak mah bangun amaute tungah gimna kipia ding hi. A ut bangbangun suntangpi-in gamtat ding nuam a sa uh hi. Tua bang mite in note tawh ankuang hong umkhawmin, a zuau gamtatnate uhah nuamsa-in a om uh pen amaute adingin a zumhuai mahmah ahi hi.</VERS>
			<VERS vnumber="14">Numei bekbek etnopin nei uh a, a mawhnopna lungsim uh kam thei lo hi. Upna cingtaak lo mite zol belin nei uh a, huaihamna lungsim bekbek a nei uh hi. Tua bang mite, Pasian’ samsiat mite ahi uh hi.</VERS>
			<VERS vnumber="15">Thuman lampi nusia-in gammang uh a, a man loin gamtatna tawh sum a ngah nuam Beor’ tapa Balaam’ gamtat bangin gamta uh hi.</VERS>
			<VERS vnumber="16">Balaam in ama mawhna hangin taiina a thuak hi. A pau thei lo la, mihing bangin hong pau a, kamsang Balaam’ haitatna a khawlsak hi.</VERS>
			<VERS vnumber="17">Hih bang mite pen a kangcip khinsa ciktui, huih in a mutkhiat meiipi tawh kibang uh a, Pasian in amaute’ om nadingin khuamial sahpi omna mun a koih kholhsak hi.</VERS>
			<VERS vnumber="18">Amaute kiphasakin haipau uh a, a khial gamtat mite sung panin a suakta khin liailiai zo mite, leitung pumpi deih bangin a gamtat nadingun a zol uh hi.</VERS>
			<VERS vnumber="19">Amaute pen siatna a piangsak thei zongsatna lelin sila hinapi-un mite tungah suahtak nading thu a gen uh hi. Bang hang hiam cih leh mite pen, a hong zo peuhpeuhte’ sila ihi hi.</VERS>
			<VERS vnumber="20">I Topa le Honpa Jesuh Khrih theihna hangin leitung siatna sung panin suakta khin napi-un, leitung siatna-ah awkkikin a lelte pen, a masa a pianzia uh sangin a nunung a pianzia uh siahuai zaw hi.</VERS>
			<VERS vnumber="21">Tua bang mite in amaute tungah a kipia thu siangthote thei-in a nusiatkik sangun thuman lampi a thei ngei het lo uh hileh amau adingin hoih zaw thampek ding hi.</VERS>
			<VERS vnumber="22">Paunak-ah, “Ui in a luak nekik hi,” a cihna le, “Vok a kisilsiang khit ciangin buannawng lak mahah bualkik veve hi,” a kicihna thu, amaute tungah a piang ahi hi.</VERS>
		</CHAPTER>
		<CHAPTER cnumber="3">
			<VERS vnumber="1">Ka itte aw, hih ka hong laigelh a nihveina hi a, lungsim siangtak tawh thu na ngaihsut phatkik theih nadingun a nihvei mahin ka hong phawksakkik hi.</VERS>
			<VERS vnumber="2">Tanglai peka kamsang siangthote’ thugen kholhte le note lakah sawltak na a semte in Topa le Honpa’ thupiakte a hong gensawn uh thute na phawkkik ding uh ka deih hi.</VERS>
			<VERS vnumber="3">A masa penin na theih ding uh panin: Hun nunung lam ciangin amau pumpi deihna zui-in a gamta mi pawlkhat hong om dinga, amaute in note hong zahpih bawlin,</VERS>
			<VERS vnumber="4">“Amah a hong paikik nading a thuciamna a bangci ahi hiam? I pu i pate zong si khinta uh a, leitung piancil a kipanin tu dong na khempeuh a kibang mahin omom lai hi,” hong ci ding uh hi.</VERS>
			<VERS vnumber="5">Amaute in a kitheihmawh bawl uh thu pen: Tanglai pekin Pasian in ama kampauna tawh vantung le leitung na piangsak hi. Tui sung panin tui mah tawh leitung na piangsak a,</VERS>
			<VERS vnumber="6">tui tawh a piansak leitung pen tui mah tawh na susia leuleu hi.</VERS>
			<VERS vnumber="7">Tu-in tua Pasian’ kampauna mah tawh, mei tawh haltum dingin tu-in a om vantung le leitung a kikoihcing hi a, Pasian a um lo mite thu kikhenin a kisuksiat hun ding bek ngakin a om ahi uh hi.</VERS>
			<VERS vnumber="8">Ahi zongin ka itte aw, na mangngilh loh ding uh ka deih thu in: Topa adingin ni khat le kum khat, kum tulkhat le ni khat a kilamdan luatna om lo hi.</VERS>
			<VERS vnumber="9">Mi pawlkhatte’ ngaihsut bangin Topa in a kamciamna a hong tungsak hak hi zenzen lo hi. Note khat beek in siatna na thuakkhak ding uh deih loin na vekpi-un na kisik ding uh deih ahih manin hong pai nai lohna pen note hong khualna hizaw hi.</VERS>
			<VERS vnumber="10">Ahi zongin theih kholh lohpi-in guta bangin Topa hong pai ding Ni hong tung ding hi. Tua Ni ciangin nakpitakin a ging in vantungte mai mang sakin, vantung nate mei in kangtumin mai mang dinga, leitung le a tunga om na khempeuh a mangthang ding hi.</VERS>
			<VERS vnumber="11">Hih nate khempeuh hih bangin kisusia mangkhin ding ahih manin note a bangci mi dingin kilawm cih limtakin na ngaihsun un. A siangtho nuntakna nei-in Pasian’ deihna bangin na gamta unla,</VERS>
			<VERS vnumber="12">vantungte mei in kangtumin, vantung nate sa lua-in a tui mang ding hun Pasian’ Ni hong tunbaih theih nadingin na hih theih zahun hanciam unla, na ngak un.</VERS>
			<VERS vnumber="13">Eite in Pasian’ hong ciamsa, thuman bekbek a kizat nading mun van thak le lei thak a ngak ihi hi.</VERS>
			<VERS vnumber="14">Tua ahih ciangin ka itte aw, hih Ni ding ngakin na om laitakun Pasian’ muhna-ah paubaanna om hetloin amah tawh nuamtakin na omkhawm theih nadingun hanciam un.</VERS>
			<VERS vnumber="15">I sanggam Paul in Pasian’ piak pilna zangin note kiangah lai a hong gelhnate sungah a gen mah bangin note khempeuh in hotkhiatna na ngah theih nading uh hun hong piakna-in Topa hong zekai ahihna thu na phawk un.</VERS>
			<VERS vnumber="16">Lai a hong gelhna sungah a thugente tu-ate mah a gen nuam ahi hi. A laigelhna sungah a telhak thu tampi om a, theihna kicing loin lungsim kip lo mi pawlkhatte in Lai Siangtho sung thu a ututun a kawihei uh bangin Paul’ thugente zong a man lopi-in khia uh ahih manin siatna a tuaklawh uh hi.</VERS>
			<VERS vnumber="17">Tua ahih ciangin ka itte aw, hih thute thei khol unla, ngeina man zui lo mite’ khemna zui kha-in na bulkip panun na pukkhak loh nadingun na kidawm un.</VERS>
			<VERS vnumber="18">Hehpihna thu le i Topa le Honpa Jesuh Khrih theihna thu-ah na khangto semsem zaw un. Tuhun a kipanin a tawntungin amah in minthanna ngah paisuak tahen. Amen.</VERS>
		</CHAPTER>
</BIBLEBOOK>