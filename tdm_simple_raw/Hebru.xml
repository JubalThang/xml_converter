<BIBLEBOOK bnumber="" bname="Hebru" bsname="Heb">
		<CHAPTER cnumber="1">
			<VERS vnumber="1">A beisa hunah Pasian in kamsangte zangin i pupite tungah a lam tuamtuam tawh a khen khenin thu na gen ngei zo hi.</VERS>
			<VERS vnumber="2">Ahi zongin tuhun nunung ciangin leitung vantung na khempeuh a bawlin a zat, a tawpna-ah na khempeuh a luah dingin a seh a Tapa zangin eite tungah thu hong gen hi.</VERS>
			<VERS vnumber="3">Tua Tapa in Pasian’ minthanna vang hong taangkhiasak a, Pasian’ lim taktak mah hong pua-in, ama kampauna tawh leitung vantung buppi pai-in a kip hi. Mihingte a mawhna panun a siansak khit ciangin Vanglian pipa Pasian’ taklam, vantungah a tu hi.</VERS>
			<VERS vnumber="4">Vantung mite’ ngah minthanna sangin Tapa tungah Pasian in a piak min a liat zawk mah bangin vantung mite sangin Tapa lian zaw thampek hi.</VERS>
			<VERS vnumber="5">Bang hang hiam cih leh Pasian in vantungmi khat peuhpeuh tungah,“Ka Tapa na hi hi.Tu ni-in na Pa ka suak hi,”ci ngei lo hi. Tua mah bangin,“Kei, ama Pa ka hi dinga,amah, ka Tapa ahi ding hi,”ci-in zong kampau ngei lo hi.</VERS>
			<VERS vnumber="6">Tua banah, Pasian in leitungah a Tapa neihsun hong paisak ding ciangin,“Pasian’ vantungmi khempeuh inamah bia ding uh hi,”na ci hi.</VERS>
			<VERS vnumber="7">Ahi zongin vantung mite’ thu a gen ciangin,“Pasian in a vantung mite huih bangin bawl a,a nasemte meikuang bangin bawl hi,”na ci hi.</VERS>
			<VERS vnumber="8">Ahi zongin Tapa’ thu a gen ciangin Pasian in,“Pasian aw, na kumpi tokhomkhang tawntungin kip dinga,thuman thutang tawhna gam sung na uk ding hi.</VERS>
			<VERS vnumber="9">Thuman na deih a,khialhna na mudah hi.Tua ahih manin nangma Pasian innangmah hong teelin,na lawmte tungah a piak sangin a lian zaw,a lungdamhuai pahtawinanang hong pia hi,”a ci hi.</VERS>
			<VERS vnumber="10">Tua banah, “Topa ahi nangmah ina kipat cil-in leitung na piangsak a,na khut tawh vantungte na bawl hi.</VERS>
			<VERS vnumber="11">Tua nate khempeuh mangthang dinga,nang na hih leh na om paisuak ding hi.Tua nate puan bangin luisuak thei dinga,</VERS>
			<VERS vnumber="12">puan khep bangin na khep dinga,tua nate khempeuh kikhelkhel ding uh hi.Ahi zongin nang na kibang tawntung dinga,teek hun cih na nei ngei kei ding hi,”na ci lai hi.</VERS>
			<VERS vnumber="13">Ahi zongin Pasian inama vantung mite kiangah,“Na galte na khenuai-ahka hong sikcipsak matenginka taklamah hong tu in,”ci ngei lo hi.</VERS>
			<VERS vnumber="14">Vantung mite pen Pasian’ na a sem, a kimu thei lo khate hi uh a, hotkhiatna a ngah ding mite a huh dingin Pasian in a hong sawl ahi hi.</VERS>
		</CHAPTER>
		<CHAPTER cnumber="2">
			<VERS vnumber="1">Tua ahih manin i zaksa thuman thutakte i khahsuahkhak loh nadingin kiptak khotakin i letkip ding kisam hi.</VERS>
			<VERS vnumber="2">Vantung mite in hong gen thute thuman hi a, tua thu a palsatte in a kilawm bangin gim thuak ding uh hi.</VERS>
			<VERS vnumber="3">Tua ahih manin a thupi mahmah hih hotkhiatna thudon loin i om leh suahtakna om thei ngei lo ding hi. A masa-in Topa mahmah in hotkhiatna thu hong pulak a, tua thu a za mite in thuman ahihna thu eite tungah hong gen leuleu uh hi.</VERS>
			<VERS vnumber="4">Amaute’ thugenna banah Pasian in vangliatna lim le nalamdang a tuamtuamte bawlna tawh hong genbeh lai hi. Tua banah ama hoihsak bangin Pasian in Kha Siangtho zong hong hawm lai hi.</VERS>
			<VERS vnumber="5">Eite in genbelin i neih a hong tung ding leitung pen Pasian in vantung mite’ khut sungah koih lo hi.</VERS>
			<VERS vnumber="6">Lai Siangtho mun khatah a kigenna-ah,“Pasian aw, nangma ngaihsut tham dinginmi pen bang hi a,na phawk tham dinginmihing’ ta bang hi lel ahi hiam?</VERS>
			<VERS vnumber="7">Ahi zongin vantung mite sangina neu zaw deuhin na bawl a,minthanna le pahtawina na guan a,</VERS>
			<VERS vnumber="8">na khempeuh na uksak hi,”na ci hi. “Pasian in na khempeuh a uk dingin bawl,” a cih ciangin na khempeuh a huamkhin hita hi. Mihing in na khempeuh a uklam i thei nai kei hi.</VERS>
			<VERS vnumber="9">Ahi zongin Pasian’ hehpihna hangin mi khempeuh adingin Jesuh a sih theih nadingin tawlkhat sung vantung mite sangin a neu zaw-in a kibawlna i mu a, sihna a thuakna hangin minthanna le pahtawina a ngahna thu i thei hi.</VERS>
			<VERS vnumber="10">Na khempeuh ama adingin a piangsak Pasian in tate tampi minthanna a ngahsak theih nadingin a thuakna tawh hotkhiatna thu-ah a makai dingin Jesuh a bawl ding a kilawm mah ahi hi.</VERS>
			<VERS vnumber="11">Mawhna panin mite a siangthosakpa le sianthosakna a ngah mite in, Pa, a kibang a neikhawm uh hi. Tua hi a, Jesuh in mite, “Sanggam,” a cih ding zum ngaihsut lo ahih manin,</VERS>
			<VERS vnumber="12">“Pasian aw, ka sanggamte kiangahnangma thu ka gen dinga,mi khempeuh mai-ah nangmahkong phat ding hi,”na ci a,</VERS>
			<VERS vnumber="13">tua ciangin,“Pasian muanin ka nei ding hi,”na cikik a, tua ciangin,“Pasian in hong piak ta dangte tawhhih lai-ah ka om hi,”na ci leuleu hi.</VERS>
			<VERS vnumber="14">Tate a cih mite pen leitung cilesa a nei mite ahih manin, ama sihna hangin sihna a uk Dawimangpa a suk gawp theih nadingin Jesuh in mihing pianzia mah hong nei phot hi.</VERS>
			<VERS vnumber="15">Tua ahih manin sihna a kihtak manin sal bangin a om mite amah in hong suaktasak hi.</VERS>
			<VERS vnumber="16">Ama lunghihmawh pen vantung mite hi lo a, Abraham’ suanlekhakte a lunghimawh ahihna thu hong kitel hi.</VERS>
			<VERS vnumber="17">Tua ahih manin mihingte’ mawhna a kimaisak theih nadingin Pasian’ na a sepna-ah mite adingin hehpihna le cihtakna tawh Siampi Lianpen a suah theih nadingin a sanggamte tawh a kibangin mihing lim a hong puak ding a kisam ahi hi.</VERS>
			<VERS vnumber="18">Ama pumpi mahmah in ze-etna le gimna thuak ahih manin tuhun ciangin tua bang a thuakte a hong huh thei hi.</VERS>
		</CHAPTER>
		<CHAPTER cnumber="3">
			<VERS vnumber="1">Tua ahih manin Pasian’ sapna a ngah mi siangthote aw, eite’ upna thu tawh kisai-ah Siampi Lianpen a sem dingin Pasian’ sawltak Jesuh’ thu ngaihsun dih un.</VERS>
			<VERS vnumber="2">Pasian’ inn sungah na a sepna-ah Moses a cihtak mah bangin hih siampi nasep a sem dingin a seh Pasian’ tungah Jesuh a citak hi.</VERS>
			<VERS vnumber="3">Ahi zongin inn a lam pa pen a inn sangin a minthan zawk mah bangin Moses sangin Jesuh pahtawi zawk ding ahi hi.</VERS>
			<VERS vnumber="4">Inn khempeuh a lam na om ciat sam a, ahi zongin na khempeuh a piangsak pa pen Pasian ahi hi.</VERS>
			<VERS vnumber="5">Moses pen nasem khat hihna tawh Pasian’ inn sungah thu khempeuh ah citak a, mailam hunah Pasian in a gen ding thute a gen hi.</VERS>
			<VERS vnumber="6">Ahi zongin Khrih pen Pasian’ inn sung a uk Tapa ahihna tawh a citak ahi hi. I lametna thu tawh kisai-in lungsim hanna le muanna tawh i omsuak nakleh eite pen Pasian’ inn ihi hi.</VERS>
			<VERS vnumber="7">Tua ahih ciangin Lai Siangtho sungah,“Tu ni-in Pasian’ aw na zak uhleh</VERS>
			<VERS vnumber="8">gamlakah na om lai-un amah ze-etin,Pasian na lehdo lai hun uh banginna lungsim uh khauhsak nawn kei un.</VERS>
			<VERS vnumber="9">Na pu na pate un kum sawmli sungka nasepnate mu napi-inkei hong ze-et veve uh hi.</VERS>
			<VERS vnumber="10">Tua ahih maninamaute tungah ka heh a,‘Amaute citak lo niloh uh a,ka thukhamte zui nuam lo uh hi,’ ka ci hi.</VERS>
			<VERS vnumber="11">Ka heh manin ka kiciam a,‘Ka tawlngakna munah hong pai-inkei tawh hong tawlnga khawmngei lo ding uh hi,’ ka ci hi,”na ci hi.</VERS>
			<VERS vnumber="12">Sanggamte aw, a nungta Pasian kiang panin a pai khia zah dingin thu um lo, a gilo na omkhak loh nadingun na kingaihsun un.</VERS>
			<VERS vnumber="13">Lai Siangtho in, “Tu ni,” a cih pen eite tungah zong hong cihna hi lai ahih manin mawhna’ khemsa-in ta-in na lungsim uh na khauhsakkhak loh nadingun khatlekhat kihanthawnin na kihuh zaw un.</VERS>
			<VERS vnumber="14">A kipat tungin i neih lungmuanna kiptakin i let ciat nakleh i vekpi-in Khrih tawh pawlkhat ihi hi.</VERS>
			<VERS vnumber="15">Lai Siangtho in,“Tuni-in Pasian’ aw na zak uhlehPasian na lehdo lai uh hun banginna lungsim uh khauhsak nawn kei un,”na ci hi.</VERS>
			<VERS vnumber="16">Pasian’ aw za napi-in amah a lehdo kuate ahi hiam? Moses in Egypt gam panin a pai khiatpih mi khempeuh ahi uh hi.</VERS>
			<VERS vnumber="17">Kum sawmli sung kuate tungah Pasian heh ahi hiam? Mawhna bawlin, gamlakah a si mite tung ahi hi.</VERS>
			<VERS vnumber="18">Thupi takin Pasian kiciamin, “Ka tawlngakna munah hong pai-in, kei tawh tawlnga ngei lo ding uh hi,” a cih ciangin kuate a cih nopna ahi hiam? Amah a lehdote a cihna ahi hi.</VERS>
			<VERS vnumber="19">Tua ahih manin a up lohna uh hangin tawlngakna munah a lut zawh lohna uh i thei hi.</VERS>
		</CHAPTER>
		<CHAPTER cnumber="4">
			<VERS vnumber="1">Ahi zongin tu-in eite va pai-in amah tawh i tawlngak khawm theih nadingin Pasian in thuciam hong nusiat khin ahih manin tua tawlngakna munah a lut lah na suahkhak loh nadingun lau-in kidawm ni.</VERS>
			<VERS vnumber="2">Bang hang hiam cih leh amaute in Lungdamna Thu a zak uh mah bangin eite in zong i za hi. Amaute in Lungdamna Thu a zak uh ciangin upna tawh na sang lo uh ahih manin a thuzak uh amaute adingin a phattuamna om lo hi.</VERS>
			<VERS vnumber="3">Ahi zongin eite ihih leh amah in,“Ka heh manin ka kiciam a,‘Hih leitangah hong lut lo ding uh a,ka tawlngakna munah hong pai-inkei tawh hong tawlnga khawmngei lo ding uh hi,’a cihte bang hi loin ei thu umte pen Pasian tawh a tawlnga khawm ihi hi. Leitung a piansak cil pek a kipanin a nasep a mankhin hinapi-in tu-a bangin thu gen veve lai hi.</VERS>
			<VERS vnumber="4">Lai Siangtho mun khatah, “A ni sagih ni-in a nasepna khempeuh panin Pasian tawlnga hi,” ci-in ni sagihna thu tawh kisai na gen hi.</VERS>
			<VERS vnumber="5">Hih thu mah na kigenkik a, “Ka tawlngakna munah hong pai-in kei tawh hong tawlnga ngei lo ding uh hi,” na cikik hi.</VERS>
			<VERS vnumber="6">Lungdamna Thu a za masate in um lo uh ahih manin Pasian tawh va tawlnga khawm thei lo uh hi. Tua ahih manin va pai-in Pasian tawh a tawlnga khawm ding mi pawlkhat omlai hi.</VERS>
			<VERS vnumber="7">“Tuni,” cihna kammal na omlai ahih manin Pasian in nidang khat seh lai ahihna thu hong kilang hi. Lai Siangtho sungah,“Tuni-in Pasian’ aw na zak uhlehna lungsim uh khauhsak nawn kei un,”a cihna mun i mat khitsa mah bangin tuazawh kum tampi khit ciangin David tungtawnin thu hong genkik hi.</VERS>
			<VERS vnumber="8">Joshua in Pasian’ tawlngakna munah mite tunpih khin hileh Pasian in a nidang khat thu nunggen nawn lo ding hi.</VERS>
			<VERS vnumber="9">Tua ahih manin tu-a thu om zia-ah ci lehang ni sagih ni-in Pasian a tawlngak mah bangin Pasian’ mite a tawlngak nading omlai hi.</VERS>
			<VERS vnumber="10">Bang hang hiam cih leh a nasepna panin Pasian a tawlngak mah bangin va pai-in Pasian tawh a tawlngate khempeuh zong a nasepna panun khawl ding uh hi.</VERS>
			<VERS vnumber="11">Tua ahih manin amaute in a up loh manun Pasian’ tawlngakna munah a lut zawh loh uh bang hi loin va pai-in Pasian tawh i tawlngak khawm theih nadingin hanciam ciat ni.</VERS>
			<VERS vnumber="12">Pasian’ thu nungta-in a gamtang hi a, langnih a hiam namsau sangin hiam zaw lai hi. Kha le lungsim, guh le taang kituahna, guh le guhngek dongin khen khia thei hi. Mihingte’ lungsim ngimna le a ngaihsutnate zong theithei hi.</VERS>
			<VERS vnumber="13">Pasian’ mai-ah seelcip theih ding bangmah om lo hi. Eite khempeuh i dinna ding pa’ mai-ah a kipiangsak na khempeuh a kiliah a ki-im thei om loin kimu sinsen hi.</VERS>
			<VERS vnumber="14">Tua ahih manin eite in Pasian’ omna vantung a va tung khinsa, Siampi Lianpen ahi Pasian’ Tapa Jesuh neikhin ihih manin i sansa upna thu kiptakin len ni.</VERS>
			<VERS vnumber="15">Eite’ neih Siampi Lianpen pa in i ginat lohna-ah eite a hong hehpih thei lo ding hi lo hi; eite mah bangin ze-etna khempeuh a thuak hi a, ahi zongin mawhna a bawl lo ahi hi.</VERS>
			<VERS vnumber="16">Tua ahih manin a kisap hunin, eite a hong huh dingin hehpihna le dikna thupha i ngah theih nadingin, kimuanna lungsim tawh hehpihna tokhom va zuan ciat ni.</VERS>
		</CHAPTER>
		<CHAPTER cnumber="5">
			<VERS vnumber="1">Siampi lianpen ahi peuhpeuh mipa pen a mite’ mawhna hangin Pasian’ tungah biakna le letsong a piaksak dingin ama mipihte lak panin kiteelin nasep a kiguan ahi hi.</VERS>
			<VERS vnumber="2">Amah zong lam tampi-ah a ginalo thei mi mah ahih manin thu thei lo mite le a khial mite tungah lungnem takin na sem thei hi.</VERS>
			<VERS vnumber="3">Amah zong miginalo mi mah ahih manin mite’ mawhna hangin biakna a pia hi bek loin ama mawhna mahmah hangin zong biakna a pia ahi hi.</VERS>
			<VERS vnumber="4">Tua bangin pahtawina a nei siampi lianpen nasep pen a sem dingte amau utthu tawh a kisehtawm mawk hi lo hi; siampi lianpen a sem dingin a mahmah a kisehtawm hi lo a, Aaron a kisap mah bangin Pasian in amah a seh ahi hi.</VERS>
			<VERS vnumber="5">Tua mah bangin Khrih zong, a mahmah in siampi lianpen nasep a semtawm mawk hi loin Pasian in ama kiangah,“Nang, ka Tapa na hi hi.Tuni-in na Pa ka suak hi,”na ci hi.</VERS>
			<VERS vnumber="6">Mun dang khatah zong,“Melkhizedek siampi gui zui-ina tawntungin siampi na hi ding hi,”na ci lai hi.</VERS>
			<VERS vnumber="7">Leitungah mihingin Jesuh a om lai-in sihna panin amah a hon khia thei ding Pasian tungah thu ngenin khitui naptui tawh thumin na kiko hi.</VERS>
			<VERS vnumber="8">Amah, Pasian’ Tapa hinapi-in a thuakna tawh thumang ahih theih nading a na kisin hi.</VERS>
			<VERS vnumber="9">Tua bangin a cingtaak mi a suah khit ciangin ama thu a mang mite khempeuh adingin tawntung hotkhiatna a kipatna hong suak a,</VERS>
			<VERS vnumber="10">Melkhizedek gui zui-in siampi lianpen dingin Pasian in a bawl hi.</VERS>
			<VERS vnumber="11">Hih thu tawh kisai-in i gen ding tampi a om hangin note in thu thei hak mahmah na hih manun i gentel theih nading haksa hi.</VERS>
			<VERS vnumber="12">Tu-in note pen midang a hilh dingin sia na suah theih ding uh hun hikhin napi-in note mahmah pen Pasian’ thu a bulpite hilh ding na kisam lai uh hi. Antak ne thei nai loin nawi bek a ne thei lai na hi uh hi.</VERS>
			<VERS vnumber="13">Nawi bek a ne laite pen naungek ahih manin a man le a man lo thu bangmah phawk thei nai lo uh hi.</VERS>
			<VERS vnumber="14">Ahi zongin antak i cih pen a sia le a pha a khen thei, a lim le a lim lo a khen theita, a khangham khinsa mite ading ahi hi.</VERS>
		</CHAPTER>
		<CHAPTER cnumber="6">
			<VERS vnumber="1">Tua ahih manin Khrih thu a kipat cilna lelte nusia-in a thuthuk zawte ngaihsutin nei ni. Bangmahin a kimang lo nasepnate nusiat ding, Pasian upna thu,</VERS>
			<VERS vnumber="2">tuiphumna le khut ngakna thu, misite thawhkikna le tawntung gimthuakna, cih thute genpha sansan nawn kei ni.</VERS>
			<VERS vnumber="3">Eite in mainawt ni. Pasian in hong thukimpih ahih nakleh  i mainawt ding ahi hi.</VERS>
			<VERS vnumber="4">A tawpkik khinsate a kisikkik nadingin kibawl zo lo hi. Pasian’ khuavak sungah amaute om khinin, vantung nopna ciam khinin, Kha Siangtho ngah khinin,</VERS>
			<VERS vnumber="5">Pasian’ thu a hoihna phawk khinin, a hong tung ding vangliatna thu zong thei khin uh ahih manin,</VERS>
			<VERS vnumber="6">amaute a tawpkik leh, amau utthu tawh singlamteh tungah Pasian’ Tapa thatkikin a zumhuai dingin a pholak kikkik suak uh ahih manin a kisik theih nading uh lampi om nawn lo hi.</VERS>
			<VERS vnumber="7">A tungah a kia guahtuite hupin, a kikhawhsak mite adingin a kimang thei kungte a khangsak leitang pen Pasian in thupha a pia hi.</VERS>
			<VERS vnumber="8">Ahi zongin tua leitang in lingkungte le sialtalling kungte hong posak leh Pasian in samsia-in, mei tawh kihaltum ding hi.</VERS>
			<VERS vnumber="9">Lawm itte aw, hih bangin thu i gen hangin note kong muang mahmah uh a, hotkhiatna tawh kizomin thupha a hoih zaw ngah taktak uh hi, ci-in ka hong ngaihsun uh hi.</VERS>
			<VERS vnumber="10">Pasian, a man loin gamta ngei lo ahih manin na Khristianpihte uh a beisa hunah na huhna uh le tu dongin na huh laina uh tawh ama adingin na nasepna uh le amah na itna uh na lahnate uh hong mangngilh het lo ding hi.</VERS>
			<VERS vnumber="11">Note khat ciat’ lametna thu hong tun taktak theih nadingin a tawp dongin lawpin na thanop paisuak nading uh ka hong deihsak pha uh hi.</VERS>
			<VERS vnumber="12">Note thadah loin upna le lungduaina a nei mite bangin, Pasian’ hong ciamsa thu na ngah nadingun ka hong deihsak uh hi.</VERS>
			<VERS vnumber="13">Pasian in Abraham’ tungah thu a ciam ciangin a tunsak takpi ding bek thu a ciam hi. Thu a ciam ciangin zong amah sangin a lian zaw kuamah om nawn lo ahih manin ama min tawh thu ciam a,</VERS>
			<VERS vnumber="14">“Nang thupha hong pia-in suanlekhak tampi a nei dingin ka hong ciam hi,” a ci hi.</VERS>
			<VERS vnumber="15">Abraham in lungduai takin na ngak ahih manin Pasian’ thuciam a ngah hi.</VERS>
			<VERS vnumber="16">Mi khat peuhpeuh in thu a ciam ciangin amah sangin a lian zaw khat’ min tawh kiciam ahih manin, thu kituhnate-ah tua thuciamna pen a tawpna hita hi.</VERS>
			<VERS vnumber="17">Pasian in ama geelnasa a kheel ngei het lo ding ahihna thu a thuciamna a ngah ding mite tungah teltakin theisak nuam ahih manin a thuciam banah kiciamna khat a bawl lai hi.</VERS>
			<VERS vnumber="18">Tua hi a, a kikheel thei lo thu nih kithuap ahih manin Pasian in zuaugen thei lo ding hi. Tua hi a, amah a beel eite in eite mai-ah hong kikoih lametna thu kiptakin i letcip nadingin i tha hong nuamsak hi.</VERS>
			<VERS vnumber="19">I lungsim a hong kipsak dingin tu-a bang lametna a nei ihi hi. Tua i lametna kician mahmah a, vantung biakinn siangtho tawngnung sung ciang dong tung khinta hi.</VERS>
			<VERS vnumber="20">Tua lai munah eite’ tangin Jesuh na ma tun khinta a, siampi Melkhizedek gui zui-in a om tawntung ding siampi lianpen a suak hi.</VERS>
		</CHAPTER>
		<CHAPTER cnumber="7">
			<VERS vnumber="1">Abraham in a galsimna ah kumpite thatin gualzo-in a hong ciah ciangin A Lianpen Pasian’ siampi ahih banah Jerusalem khua kumpi zong ahi Melkhizedek in Abraham na dawnin thupha a pia hi.</VERS>
			<VERS vnumber="2">Abraham in a na ngah khempeuh sung panin Melkhizedek tungah sawm-ah-khat a pia hi. Melkhizedek min a khiatna in, “Thuman Kumpi,” a cihna hi phot a, tua banah Jerusalem khua kumpi zong hi lai ahih manin ama min pen, “Kilemna Kumpi,” cihna zong ahi hi.</VERS>
			<VERS vnumber="3">Melkhizedek’ pa le a nu a kipanin a suahna thu, a sihna thu le a khang tangthu peuhmah a kiciamtehna om lo ahih manin Pasian’ Tapa tawh a kibang hi a, siampi mah hi tawntung paisuak hi.</VERS>
			<VERS vnumber="4">Tua ahih manin bangzah takin milian ahihna thu na thei uh hi. I pupi Abraham nangawn in zong gal sungah a ngah nate sung panin ama tungah sawm-ah-khat na pia hi.</VERS>
			<VERS vnumber="5">Levi suanlekhak sung panin siampi a sem mite pen Abraham’ suanlekhak mah hinapi-in, amau mipih Israel-te tung panin sawm-ah-khat a lak nadingun Thukham a na kibawl hi.</VERS>
			<VERS vnumber="6">Ahi zongin Melkhizedek ahihleh Levi’ suanlekhak hi lo napi-in Abraham’ tung panin sawm-ah-khat na la-in thuciamna a ngah mipa zong thupha a na pia lai hi.</VERS>
			<VERS vnumber="7">A lian zawte in a neu zawte thupha a na piakna pen a man thu hi a, sel theih ding hi lo hi.</VERS>
			<VERS vnumber="8">Siampite’ lakna tawh kisai-in ahihleh a si thei mi mah ahi siampite in mite tung panin sawm-ah-khat a la uh hi. Ahi zongin Melkhizedek’ lakna tawh kisai-in ahihleh Lai Siangtho in a gen mah bangin a nungta tawntung mipa in sawm-ah-khat a la ahi hi.</VERS>
			<VERS vnumber="9">Abraham in Melkhizedek tungah sawm-ah-khat a piak ciangin ama suan Levi in zong ama pupi Abraham tungtawnin a pia mah kici thei hi.</VERS>
			<VERS vnumber="10">Bang hang hiam cih leh Melkhizedek in Abraham a na dawn laitakin Levi suak nai lo ahih manin a pupi Abraham’ sung mahah a omlai ahi hi.</VERS>
			<VERS vnumber="11">Israel mite in Levi’ suanlekhak siampite tungtawnin Thukham ngah uh hi. Levi’ suanlekhak siampite’ nasepna kicingtaak hileh Melkhizedek siampi nam zui-in siampi namdang a pian ding kisam nawn lo dinga, Aaron gui zui-in siampi omsa a kimangpah ding ahi hi.</VERS>
			<VERS vnumber="12">Siampi nam kikheel ahih manin a thukham zong a kikheel ding kisam hi.</VERS>
			<VERS vnumber="13">Hih bang thute a kigenna i Topa pen a namtuam khat hi a, ama phung sung panin biakna tau-ah siampi na a sem khat beek om lo hi.</VERS>
			<VERS vnumber="14">I Topa pen Judah suan sung panin a piang ahih manin Moses in siampi thu a na gen ciangin hih Judah minam genin na nei lo hi.</VERS>
			<VERS vnumber="15">Melkhizedek tawh a kibang siampi namtuam khat hong pian ciangin hih thu hong kitelpha semsem hi.</VERS>
			<VERS vnumber="16">Amah pen mihingte’ bawl ngeina zui-in siampi a suak hi lo a, a si thei lo nuntak tawntungna vang tawh siampi a suak ahi hi.</VERS>
			<VERS vnumber="17">Bang hang hiam cih leh Lai Siangtho in,“Melkhizedek nam bangintawntung siampi na hi hi,”na ci hi.</VERS>
			<VERS vnumber="18">Ngeina lui pen ginaloin, a kimanna om lo ahih manin kinawlkhin hi.</VERS>
			<VERS vnumber="19">Moses Thukham ahi ngeina lui in a cingtaaksak zawh bangmah om lo ahih manin eite in Pasian i naih theih nading lametna ahi ngeina thak hong kithun hi.</VERS>
			<VERS vnumber="20">Tua banah Pasian’ kiciamna zong hong omlai hi. Midangte siampi-in a kibawl laitakin tua bang kiciamna na om lo hi.</VERS>
			<VERS vnumber="21">Ahi zongin Pasian in Jesuh kiangah,“Topa in a lungsim a kheel loh nadinglimtakin kiciam khin a,‘Nang, tawntung siampi na hi hi,’”na ci ahih manin kiciamna tawh Jesuh siampi a na suak ahi hi.</VERS>
			<VERS vnumber="22">Hih bangin a kilamdang diakin a kibawlna in Jesuh pen kiciamna hoih zaw ahihna thu hong kilangsak hi.</VERS>
			<VERS vnumber="23">A kilamdanna adang khat in: Siampi dangte pen si thei-in a nasep zom paisuak thei lo ahih manin a mi malin tampi pha uh hi.</VERS>
			<VERS vnumber="24">Ahi zongin Jesuh nungta tawntung ahih manin midang tungah a nasep ki-ap nawn loin a mahmah in siampi nasep sem paisuak hi.</VERS>
			<VERS vnumber="25">Tua hi a, mite adingin a thumsak thei dingin amah nungta tawntung ahih manin ama tungtawnin Pasian kiang a zuante khempeuh, tu a kipanin a tawntungin a hon khia thei ahi hi.</VERS>
			<VERS vnumber="26">Tua bangin a siangtho, paubaanna a nei lo, vantungah a lian penin a kikoih Siampi Lianpen Jesuh i neih a hoih mahmah ahi hi.</VERS>
			<VERS vnumber="27">Siampi lianpen dangte in nisimin amau’ mawhna hangin biakna pia masa-in, tua ciangin midangte’ mawhna hangin a piak niloh bang hi loin, amah khatvei bek a kipiakna tawh a tawntung adingin a kimang paisuak ahi hi.</VERS>
			<VERS vnumber="28">Moses Thukham in siampi lianpen a sem dingin cingtaakna a nei thei lo mihing mah na seh a, ahi zongin tua Thukham nungah a hong piang Pasian’ thuciamna in a tawntungin a cingtaakin a kibawl Tapa, Siampi Lianpen dingin kiciamna tawh a na seh hi.</VERS>
		</CHAPTER>
		<CHAPTER cnumber="8">
			<VERS vnumber="1">Tu-in i gennop thu pen hih bang ahi hi: Vantungah Pasian’ tokhom taklamah a tu tua bang Siampi Lianpen khat a nei ihi hi.</VERS>
			<VERS vnumber="2">Amah in, mite’ bawl ahi lo, Topa mahmah in a bawl a taktak puanbuk ahi a Siangtho Pen mun sungah siampi lianpen nasep a sem ahi hi.</VERS>
			<VERS vnumber="3">Pasian tungah letsong a tuamtuamte a pia ding le ganhing tawh biakna a pia dingin siampi lianpen a sem peuhpeuhte a kiseh ahih mah bangin eite’ Siampi Lianpen pa in zong bang khat teitei a piak ding kisam hi.</VERS>
			<VERS vnumber="4">Jew Thukham tawh kizui-in Pasian tungah letsongte a pia ding siampite om khinta ahih manin leitungah Jesuh a omlai hileh siampi hithei het lo ding hi.</VERS>
			<VERS vnumber="5">Leitung a siampite’ sepsepte pen vantungah a om thu, a limin a sem uh ahi hi. Bang hang hiam cih leh Moses in Puanbuk lam ding a kipat ciangin Pasian in, “Mual tungah i om lai-in a lim ding khempeuh kong lah bang teekteekin a kihih nadingin na thei in,” na ci hi.</VERS>
			<VERS vnumber="6">Tua ahih manin Pasian le mite kikalah Jesuh in a bawl thuciamna pen na a hoih zaw piak nading thuciamna ahih mah bangin Jesuh tungah a kipia siampi nasep pen siampi dang khempeuhte’ sep sangin a lian zaw ahi hi.</VERS>
			<VERS vnumber="7">Thuciamna a masa kimang thei hileh thuciamna a nihna kisam nawn lo ding hi.</VERS>
			<VERS vnumber="8">Tua ahih manin Pasian in ama mite mawhsakna thu na gen a,“Topa in hih bangin ci hi:Israel mite le Judah mite tawhthuciamna thakka bawl ding hun hong tung ding hi.</VERS>
			<VERS vnumber="9">Egypt gam panina pai khiatpih dingina pu a pate uhka khut tawh ka kaih lai a,amaute tawh ka bawlthuciamna bang hi lo ding hi.Amaute tawh ka bawl thuciamnazui lo uh ahih maninkei zong amaute ka don kei hi.</VERS>
			<VERS vnumber="10">Ahi zongin tu-inIsrael mite tawh ka bawl ding thuciamnahih bang ahi hi.Amaute sungahka thukham ka guang dinga,amaute lungtang tungah gelhin,amaute’ Pasian ka hi dinga,amaute penkeima mi ahi ding uh hi.</VERS>
			<VERS vnumber="11">A neu pen pan a lianpen donginmi khempeuh inhong thei ding uh ahih manin‘Topa thei in,’ ci-ina ulenau le a mipihte kiangahkuamah in a hilh dingkisam nawn lo ding hi.</VERS>
			<VERS vnumber="12">A mawhna a khialhna uhahamaute ka hehpih dinga,tua bangte phawkinka nei nawn kei ding hi,”na ci hi.</VERS>
			<VERS vnumber="13">Pasian in thuciamna thak a gen ciangin thu ciamna lui pen a bei-in a seh ahi hi. Tua a bei thuciamna pen a maimangta ahi hi.</VERS>
		</CHAPTER>
		<CHAPTER cnumber="9">
			<VERS vnumber="1">A masa thuciamna nangawn in biak zia ding le biak nading mun tawh kisai ngeina na nei tei sam hi.</VERS>
			<VERS vnumber="2">Puanbuk khat kibawl a, a pua nung dei pen Siangtho Mun kici a, tua sungah meivak, sabuai le Ompihna Anlum kikoih hi.</VERS>
			<VERS vnumber="3">Tua Siangtho Mun a kideina zomah Siangtho Pen Mun a kici a dei dang khat om leuleu hi.</VERS>
			<VERS vnumber="4">Tua sungah paknamtui hal nading kham kibawl biakna tau le kham tawh a kizut Thuciamna Singkuang om hi. Tua Thuciamna Singkuang sungah manna anlum a kikoihna kham beel, tehno nei-in a hing Aaron’ ciangkhut le thukhamte a kigelhna suangpek nihte kikoih hi.</VERS>
			<VERS vnumber="5">Tua Thuciamna Singkuang tung sanah Pasian’ ompihna lim ahi kherub nihte om a, tua kherub nihte in hehpihna tokhom liimsun uh hi. Hih nate’ thu tu-in a neng a tawngin i gen khinzo kei hi.</VERS>
			<VERS vnumber="6">Hih bang tengin a kibawl khit ciangin a dei pua nung sungah nisim a nasep uh a sem dingin siampite a lut hi.</VERS>
			<VERS vnumber="7">Ahi zongin a dei sung nung sungah Siampi Lianpen pa bek kum khatin khatvei pai a, theih loh man a, amah le mite’ khialhna hangin ganhing sisan tawh biakpiakna a bawl hi.</VERS>
			<VERS vnumber="8">A pua nung inndei a om laiteng a sung nung ahi, a Siangtho Pen Mun a kihong nai lo ahihna thu Kha Siangtho in hong kilangsak hi.</VERS>
			<VERS vnumber="9">Hih bang omzia pen tuhun lai thu a lahna ahi hi. Bang hang hiam cih leh Pasian tungah a kipia letsongte le ganhing tawh biaknate in a bia mite’ lungsim siangsak zo lo hi.</VERS>
			<VERS vnumber="10">Zu le an le pumpi siansuahna ngeina tuamtuamte hi bek a, Pasian in na khempeuh a puahphat hun ma kikal sungteng zat ding ngeina ahi hi.</VERS>
			<VERS vnumber="11">Ahi zongin tu-in a hoih zaw thu a sem ding Siampi Lianpen Khrih hong tung khinta a, ama lutna biakbuk pen a kipiangsak tawm, khut tawh a kibawl biakbuk hi loin a lian zaw, a cingtaak zaw mun ahi hi.</VERS>
			<VERS vnumber="12">Siangtho Pen Mun ah a tawntungin a kimang dingin khatvei bek Khrih a va lut ciangin biakpiak nadingin keel sisan le bawngno sisante va keng loin ama sisan va keng a, eite adingin tawntung hotkhiatna a hong ngahsak hi.</VERS>
			<VERS vnumber="13">Keel sisan, bawngtal sisan le bawngla kihaltum vute, biakna vai-in a siang lo mite tungah a kitheh ciangin biakna vai-in mite’ pum tung siangthosak thei ahihleh,</VERS>
			<VERS vnumber="14">tawntung Kha Siangtho hangin Pasian tungah a cingtaak biakpiak nadingin Khrih in a piak ama sisan in na tam sem khia zo zaw dinga, a nungta Pasian’ na i sep theih nadingin bangmahin a kimang lo nasepna panin ama sisan in i lungsim hong siangsak ding hi.</VERS>
			<VERS vnumber="15">Thuciamna masa in a huamkhak mite, a mawhna panun a suahtak theih nading uh ngeina om pen a si suak khinta ahih manin, Pasian’ sap mite in a ciamsa tawntung thupha a ngah theih nadingun Khrih in thuciamna thak a hong vaihawm ahi hi.</VERS>
			<VERS vnumber="16">Mi khat in a sih khit ciangin a gamhluah dingin a deih pa lai-in ciamtehin a koih leh a laibawl pa a sih phot ding kisam hi.</VERS>
			<VERS vnumber="17">A laibawl pa a hin laiteng tua lai kizang thei lo a, a sih khit ciangin kizang thei bek hi.</VERS>
			<VERS vnumber="18">Tua mah bangin thuciamna masa zong sisan a kizat ciangin thu suak thei pan hi.</VERS>
			<VERS vnumber="19">Moses in zong mite tungah Thukham sunga om thute a piak lai-in bawngno sisan, keel sisan le tui sungah puknah le tuumul san diahin, tuate tawh Thukham laibu le mite theh a,</VERS>
			<VERS vnumber="20">“Pasian in note tungah a hong piak thuciamna sisan ahi hi,” a ci hi.</VERS>
			<VERS vnumber="21">Tua banah Moses in Biakbuk le biakna-in a kizang a sunga na om khempeuh zong sisan a theh hi.</VERS>
			<VERS vnumber="22">Thukham kizatna sungah na khempeuh sisan tawh kisiansuah a, sisan a kiluansak khit ciang bekin mawhna kimaisak thei pan hi.</VERS>
			<VERS vnumber="23">A taktak ahi lo vantung limte pen hih bangin siansuahna kibawl hi. Ahi zongin vantung nate in hih sangin a hoih zaw biakpiakna kisam hi.</VERS>
			<VERS vnumber="24">Tua ahih manin a lim ahi mihingte’ bawl Siangtho Mun sungah Jesuh pai lo a, vantung mahmahah va pai-in Pasian’ omna-ah eite’ tangin tu-in amah a va kilaak ahi hi.</VERS>
			<VERS vnumber="25">Kum simin Siangtho Pen Munah Jew Siampi Lian pente amau’ sisan ahi lo, ganhing sisan tawh a pai zelzel bangun amah va pai themthum lo hi.</VERS>
			<VERS vnumber="26">Tua bangin va pai zelzel hileh leitung piancil a kipanin a va thuak zelzel ding ahi hi. Ahi zongin amah biakna-in a va kipiakna hangin a kimang paisuak a suah theih nadingin mawh maisak nadingin hun bei kuan ciangin amah khatvei a va kipia hi.</VERS>
			<VERS vnumber="27">Mi khempeuh khatvei si-in, tua khit ciangin Pasian’ thukhenna a thuak ding ahih mah bangin,</VERS>
			<VERS vnumber="28">mi tampite’ mawhna a thuak dingin Khrih zong khatvei bek a kipia hi. A nihveina hong kilatkik ciangin mawhna thu tawh kisai nasem ding hi nawn loin, lawptakin amah a ngak mite a hon khia ding ahi hi.</VERS>
		</CHAPTER>
		<CHAPTER cnumber="10">
			<VERS vnumber="1">Jew Thukham pen mailam hunah a taktak a hong tung ding lim lah kholhna hi bek ahih manin tua Thukham tawh kizui-in a kum a kumin a kipia biakpiakna in Pasian kiang a zuan mite mi cingtaak suah zo ngei lo hi.</VERS>
			<VERS vnumber="2">Thukham zui-in Pasian a bia mite in mawhna panin siansuahna ngah zo uh hileh a lungsim uhah kisuanna lungsim om nawn lo ding ahih manin biakpiakna piak kikkik kul nawn lo ding hi.</VERS>
			<VERS vnumber="3">Tua ahih manin biakpiakna a kipiak simin a kum kumin mite a mawhna uh a kiphawksak kikkik ahi hi.</VERS>
			<VERS vnumber="4">Tua hi a, bawngtal sisan le keel sisan in mawhna siangsak zo ngei lo hi.</VERS>
			<VERS vnumber="5">Tua ahih manin leitungah Khrih hong pai ciangin Pasian kiangah,“Ganhing lekhawhsa tawh biakna na deih kei a,nang kong biak nadinginpumpi khat nong vaihawmsak hi.</VERS>
			<VERS vnumber="6">Meihal biakna lemawh maisak nadinginbiaknate tawhnang na lungkim kei hi.</VERS>
			<VERS vnumber="7">Tua ahih manin,‘Thukham laibu sungahkeima thua kigelh bang teekteek mahinkeima hih dingnong deih bang teekteek mahahih dingin ka hong pai hi,Pasian aw,’ ka ci hi,”a ci hi.</VERS>
			<VERS vnumber="8">“Ganhing le khawhsa tawh biakna na deih kei a, meihal tawh biakna le mawhmaisak nadingin biaknate tawh na lungkim kei hi,” a cih ciangin hih biakpiaknate khempeuh Thukham tawh kizui-in hih bangin kam na pau veve lai a,</VERS>
			<VERS vnumber="9">tua banah, “Nangma deih bang ahih dingin ka hong pai hi,” na ci thuah lai hi. Tua ahih manin Pasian in Khrih tawh biakna a kipsak theih nadingin ganhing le khawhsa tawh biakna luite na beisak phot hi.</VERS>
			<VERS vnumber="10">Pasian’ deihna bangin Jesuh Khrih gamta a, a tawntungin a kimang paisuak dingin ama pumpi biakna-in khatvei a kipiakna hangin eite khempeuh i mawhna panin a siang ihi hi.</VERS>
			<VERS vnumber="11">Jew siampite nisimin a nasepna uh munah dingin a kibang biakpiakna mah pia niloh uh a, ahi zongin tua a piak uh biakpiaknate in mawhna maisak thei lo hi.</VERS>
			<VERS vnumber="12">Ahi zongin Khrih in mawhna hangin khatvei a piak khit ciangin a tawntung adingin kimang ahih manin Pasian’ taklam ah tu hithiat a,</VERS>
			<VERS vnumber="13">Pasian in ama khenuai-ah a galte khempeuh a koihsak nading hun ngakin a om hi.</VERS>
			<VERS vnumber="14">Mawhna panin a sianthosak mite, khatvei bek biakpiakna a bawlna tawh siangtho paisuaksak hi.</VERS>
			<VERS vnumber="15">Kha Siangtho in zong hih thu hong theihpih ahih manin,</VERS>
			<VERS vnumber="16">“Topa in hih bangin ci hi:Mailam hunah amaute tawhthuciamna khat ka bawl dinga,amaute sungah ka thukhamte guanin,amaute lungtang tungahka gelh ding hi,”a cih khit ciangin,</VERS>
			<VERS vnumber="17">“Amaute’ mawhna le a gitloh gamtatnate uh ka ciamteh nawn kei ding hi,” ci hi, ci-in a na gen hi.</VERS>
			<VERS vnumber="18">Tua hi a, mawhna a kimaisak khit ciangin mawh maisak nadingin biakna piak ding kisam nawn lo hi.</VERS>
			<VERS vnumber="19">Tua ahih ciangin sanggamte aw, Jesuh hong sihna hangin Siangtho Pen Munah ut utin lut theih nading thu i neita hi.</VERS>
			<VERS vnumber="20">Ama pumpi mahmah ahi dalna puan tawnin nuntakna lampi-ah i pai theih nadingin amah in lampi thak hong honsak hi.</VERS>
			<VERS vnumber="21">Pasian’ inn sung a uk siampi lianpen zong i nei hi.</VERS>
			<VERS vnumber="22">Tua ahih manin mawhna thu-ah kisuanna lungsim om nawn loin, tui siangtho tawh i pumpi a kisawpsa-in muanna le lungsim takpi tawh Pasian kiang zuan ni.</VERS>
			<VERS vnumber="23">Pasian in piak dingin a hong ciam thu muangngam ihih manin i lametna thu kiptakin len ni.</VERS>
			<VERS vnumber="24">Khatlekhat ki-itin a hoih nate i sep nadingin kihanthawn ciat ni.</VERS>
			<VERS vnumber="25">Mi pawlkhatte in kikhop a pelh bang hi loin, eite in kikhop khawmnate pelh loin om ni. Topa’ hong pai ding Ni hong naina thu thei ihih manin khatlekhat kihanthawn semsem zaw ni.</VERS>
			<VERS vnumber="26">Thuman thutak i theih khit ciangin mawhna i bawl hamtang lai leh i mawhna a kimaisak nadingin biakpiakna dang om nawn lo a,</VERS>
			<VERS vnumber="27">a kihtakhuai thukhenna le Pasian’ thu a nial mite a kaangtum ding meikuangpi bek omlai hi.</VERS>
			<VERS vnumber="28">Moses Thukham a zui lote pen mi nih le thum in mawh mah hi, ci-in teci a pan khit nakleh kihehpih hetloin sihna kithuaksak hi.</VERS>
			<VERS vnumber="29">Tua bang ahihleh Pasian’ Tapa a simmawh, mawhna a hong maisak Pasian’ thuciamna sisan a thudon lo, Pasian’ hehpihna a hong puak Kha Siangtho a hehsakte’ thuak ding bangzah takin lian zaw kan ding ahi hiam?</VERS>
			<VERS vnumber="30">Bang hang hiam cih leh, “Phulakna keima a’ hi a, ka thukkik ding hi,” a ci pa le, “Topa in ama mite thu a khen ding,” a ci pa i theih ahi hi.</VERS>
			<VERS vnumber="31">A nungta Pasian’ khut sungah thumang loin i tunkhak ding a lauhuai mahmah ahi hi.</VERS>
			<VERS vnumber="32">A beisa hun a note tungah thupiangte phawkkik un. Pasian’ khuavak sungah na om khit uh ciangin haksatna tampi thuak napi-in tuate na lel kei uh hi.</VERS>
			<VERS vnumber="33">Mipi’ mai-ah hong kisimmawhin hong kibawlsia a, tua bang a thuakte na pawlpih ngam uh hi.</VERS>
			<VERS vnumber="34">Note in a hoih zaw, a kip zaw nate a nei na hihlam uh kithei na hih manun thongkia mite thuakpih ngamin, na neihsa uh hong kilaksak hangin zong lungdam takin na om thei veve lai uh hi.</VERS>
			<VERS vnumber="35">Tua ahih manin thaman lianpi a hong ngahsak thei na lungsim hanna uh na khahsuah kei un.</VERS>
			<VERS vnumber="36">Pasian’ deihna bangin gamta-in, ama thuciam na ngah theih nadingun lungduai-in thuak zawhna na kisam uh hi.</VERS>
			<VERS vnumber="37">Bang hang hiam cih leh Lai Siangtho sungah,“A sawt loin,a hong pai ding pa hong tung dinga,hong zekai nawn lo ding hi.</VERS>
			<VERS vnumber="38">Ahi zongin keima mi a thuman mite inka thu umin nungta ding uh a,a nungkik a om uhleh tua mite tungahka lungkim kei ding hi,”na ci hi.</VERS>
			<VERS vnumber="39">Eite pen nungkikin a mai mang mite ihi kei a, upna nei-in hotkhiatna a ngah mite ihi hi.</VERS>
		</CHAPTER>
		<CHAPTER cnumber="11">
			<VERS vnumber="1">Upna nei i cih ciangin i muh theih nai loh i lamette ngah takpi ding, ci-in muanna lungsim neihna ahi hi.</VERS>
			<VERS vnumber="2">Tanglai mite in upna a na neih manun Pasian in a na pakta hi.</VERS>
			<VERS vnumber="3">Pasian’ kampauna tawh leitung le vantung piang a, tu-a i muh theih nate a om nai lopi panin hong piang hi, ci-in i upna bek mah tawh a thei ihi hi.</VERS>
			<VERS vnumber="4">A upna hang mah tawh Abel in Kain’ piakna sangin a santheih huai zaw biakpiakna Pasian’ tungah a na pia hi. Pasian in ama biakna na sang ahih manin a upna hangin mihoih hi, ci-in Pasian’ pahtakna a na ngah hi. Abel a sih zawh a sawtpi hikhin napi-in tu dong mahin upna thu a hong gengen lai a suak hi.</VERS>
			<VERS vnumber="5">A upna hang mahin Enok zong sihna tawh kipelh hi. Pasian in ama kiangah lato ahih manin kuamah in Enok mu nawn lo hi. Amah a kilaktoh ma-in Enok in Pasian’ lungkimna ngah hi, ci-in Lai Siangtho in a na gen hi.</VERS>
			<VERS vnumber="6">Upna lo tawh kuamah in Pasian lungkimsak zo lo hi. Pasian kiang a zuan mi peuhmah in Pasian a om takpi ahihna thu le amah a zongte Pasian in thaman pia hi, ci-in a up ding kisam hi.</VERS>
			<VERS vnumber="7">Noah in zong a upna hang mah tawh mailam a thupiang ding a muh theih lohpi mahin Pasian’ thugenna na mang a, teembaw khat bawlin a innkuanpihte tawh na suakta hi. Hih bangin a gamtatna tawh leitung midangte a mawh ahihna kilangsak a, a upna hangin mihoih hihna thu Pasian kiang panin a ngah hi.</VERS>
			<VERS vnumber="8">Pasian in ama tungah piak dingin a ciam leitangah Abraham a pai dingin a sap lai-in Abraham in Pasian’ sapna a manna pen a upna hang mah ahi hi. A pai nading mun nangawn thei lopi-in a gam le a lei nusia-in a ding khia hi.</VERS>
			<VERS vnumber="9">Pasian in piak dingin a ciam gamah a upna hang mah tawh gamdangpi hinapi-in peemta-in va om phot a, ama ngah bangin thuciamna a ngah a ta Isaac le a tu Jakob tawh puanbuk peuhah a om phot uh hi.</VERS>
			<VERS vnumber="10">Pasian in geelin a lam, bulkip a nei khuapi, Abraham in a ngakna-in tua bangin a om ahi hi.</VERS>
			<VERS vnumber="11">Sarah a ta neih theih ding hun beikhin napi-in ama tungah thuciam pa zuau lo ding, ci-in Abraham in upna a neihna hang mahin Sarah gai-in ta a nei ahi hi.</VERS>
			<VERS vnumber="12">A cimang khinin a kingaihsun hih mi khat’ suanlekhakte pen vana aksi zah leh tuipi gei-a sehnel zahin a tam hi.</VERS>
			<VERS vnumber="13">Hih mite khempeuh in amaute tungah piak dingin Pasian’ ciam thute ngah nai lo uh a, gamlapi-ah a omlai galmuhin hopih thei bek uh a, hih leitungah khualmi peemta hi lel hang, ci-in kitheihna tawh omin a upna mah uh tawh a si uh hi.</VERS>
			<VERS vnumber="14">Tua bang mite in amau adingin a gam a lei ding uh a zong ahihna uh hong kilang hi.</VERS>
			<VERS vnumber="15">Amaute in a nusiat uh leitung ngaihsutpi penin a nei uh hileh hong ciahkik theih nading uh hun ngah ding uh hi.</VERS>
			<VERS vnumber="16">Ahi zongin amaute’ lunggulh pen leitung sangin a hoih zaw vantung gam ahi hi. Pasian in amaute adingin khuapi khat na vaihawmsak ahih manin, tua bang mite in amah pen ka Pasian uh hi, ci-in a gen ding uh Pasian in maizumna in na ngaihsun lo hi.</VERS>
			<VERS vnumber="17">Pasian in Abraham a ze-et laitakin Abraham in a upna hang mah tawh Pasian biak nadingin a tapa Isaac na pia ngam hi. Pasian mah in Abraham tungah tapa kong pia ding ci-in a ciam hinapi-in, Pasian’ ciamna bangin a neih tua a tapa neihsun mah, Pasian biak nadingin Abraham in pia dingin na kithawi hi.</VERS>
			<VERS vnumber="18">Tua a piak ding tapa pen Pasian in, “Na tapa Isaac tungtawnin suanlekhak na nei ding hi,” a cih pa ahi hi.</VERS>
			<VERS vnumber="19">Pasian in a sisa nangawn hingkiksak thei ding hi, ci-in Abraham in a up mah bangin Abraham in a sisa a tapa Isaac a limin a ngahkik ahi hi.</VERS>
			<VERS vnumber="20">A tapa Jakob le Esau in mai lamah thupha ngah ding hi, ci-in Isaac in a na gen ngamna pen a upna hang mah ahi hi.</VERS>
			<VERS vnumber="21">Jakob a sihkuan ciangin a ciangkhut dawnah kingamin Pasian bia a, Josef’ tapa tegel thupha a piakna pen Pasian in na pia takpi ding hi, ci-in a upna hang mah ahi hi.</VERS>
			<VERS vnumber="22">Josef a sih ding ciangin Egypt gam panin Israel mite a pai khiat nading thu le ama luanghawm a bawl nading zia a vaikhaknate zong a upna hang mah ahi hi.</VERS>
			<VERS vnumber="23">Moses a suah ciangin a nu le a pa in hoihsa mahmahin, kumpipa’ thupiakna kihta tuan loin kha thum sung a seelcip ngamna uh zong a upna hang mah uh ahi hi.</VERS>
			<VERS vnumber="24">Moses a gol ciangin Faro’ tanu’ tapa kicih ding a ut nawn loh ngamna zong a upna hang mah ahi hi.</VERS>
			<VERS vnumber="25">Tomno sung mawhna sungah nuamtakin om ding sangin Pasian’ mite tawh gimna thuakkhawm ding a ut zaw hi.</VERS>
			<VERS vnumber="26">Mailamah a thaman ding mukhol thei ahih manin Egypt gam sunga hauhna le nopsaknate khempeuh sangin Khrih hangin simmawhna thuak taak zaw tham hi, ci-in a ngaihsun hi.</VERS>
			<VERS vnumber="27">Moses pen kumpipa’ heh ding lau hetloin Egypt gam panin pai khia a, a kimu thei lo Pasian a mu bang keekin a nungkik het lohna zong a upna hang mah ahi hi.</VERS>
			<VERS vnumber="28">Mi That Vantungmi in Israel mite ta upa pen khempeuh a thahkhak loh nadingin Paisan Pawi kipiangsakin, inntual kongtungzawl khempeuh sisan a kizutna zong upna hang mah ahi hi.</VERS>
			<VERS vnumber="29">Lei keu tunga pai bang keekin Israel mite in San Tuipi a kantan theihna uh zong a upna hang mah uh ahi hi. Amaute’ pai bangin Egypt mite in pai ding a sawm uh ciangin tui in a tuumcip hi.</VERS>
			<VERS vnumber="30">Israel mite in Jerikho khuapi ni sagih sung a kimvel khit uh ciangin a kulhpi a cipna zong a upna uh hang mah ahi hi.</VERS>
			<VERS vnumber="31">Numei paktat Rahab in thukante limtakin na zindo a, Pasian’ thu a mang lo mite tawh a sihkhawm lohna zong a upna hang mah ahi hi.</VERS>
			<VERS vnumber="32">Tu-a bangin gengen lai ding ihi hiam? Gideon, Barak, Samson, Jefthah, David, Samuel le kamsangte’ thu i gen nading hun om lo hi.</VERS>
			<VERS vnumber="33">Hih mite khempeuh in zong a upna uh hang mah tawh kumpi gam tuamtuamte zo-in, thumanin a gamtat manun Pasian’ thuciam a ngah uh hi. Upna hang mah tawh humpinelkai kamte hucip uh a,</VERS>
			<VERS vnumber="34">meikuangpi mitsak thei-in, sih nading panin suakta uh a, ginalo napi-in thahat uh a, gal sungah thahatin gamdang galkapte a zo gawp uh hi.</VERS>
			<VERS vnumber="35">Numeite in a sihsuah mite uh, thawhkikna tawh a ngahna uh zong a upna uh hang mah ahi hi. Mi pawlkhatte in a hoih zaw nuntakna-ah a thawhkik theih nadingun leitungah suahtak ding ut tuan loin bawlsiatna thuakin a si uh hi.</VERS>
			<VERS vnumber="36">Mi pawlkhat in simmawhna, satna, sikkol bulhna le thongkiatna zong a thuak uh hi.</VERS>
			<VERS vnumber="37">Suang tawh a kidenglum, sing-at tawh a kiphelkham, namsau tawh a kisatlum a om hi. Tuuvun peuh, keelvun peuh silh zo bekin, cimawhin zawng uh a, gimna le bawlsiatna a thuak uh hi.</VERS>
			<VERS vnumber="38">Amaute adingin leitung mite kilawm zo lo uh ahih manin galtai bangin gamlak le mual tung khawngah vak kawikawi-in, leihawm suanghawm sung peuhah a om uh hi.</VERS>
			<VERS vnumber="39">Hih mite’ upna lian mahmah hi, ci-in a kitheih hangin piak dingin Pasian in a ciamsa thute a ngah nai kei uh hi.</VERS>
			<VERS vnumber="40">Bang hang hiam cih leh Pasian in eite adingin a hoih zaw-in thu hong vaihawmsak a, amaute tawh eite i kikop ciangin amaute a cingtaak ahih theih phing nading uh Pasian’ geelna ahi hi.</VERS>
		</CHAPTER>
		<CHAPTER cnumber="12">
			<VERS vnumber="1">Tua hi a, eite in i kiim i pamah hih zahin a tam teci nei ihih ciangin eite a hong dongtangsak thei nate khempeuh le eite a hong gakcip mawhna le khialhnate khempeuh pai khia-in, i mai-ah a om tai nading lampi a mong dongin lungsim kiptakin tai ni.</VERS>
			<VERS vnumber="2">Eite hong makai-in i upna a hong cingtaaksak Jesuh mitsuanin nei ni. Mailamah a ngah ding lungdamna hangin maizumna kihta loin singlamteh tungah sihna hong thuak a, tu-in Pasian tokhom taklamah a tu hi.</VERS>
			<VERS vnumber="3">Tua zahta-in mawhnei mite’ langbawlna a thuaknate ngaihsun unla, note lungkia loin khauhtakin om un.</VERS>
			<VERS vnumber="4">Tu ciang dong mawhna tawh na kidona uhah sihna zah ciang dongin na dona uh om nai lo hi.</VERS>
			<VERS vnumber="5">Pasian in note, tate, hong ci-in hong hanthotna thu mangngilh khinta na hi uh hiam? Pasian in note kiangah,“Ka ta aw, Topa’ hong thuhilhnazangkhai ngaihsut kei inla,gim a hong piak cianginlungkia kei in.</VERS>
			<VERS vnumber="6">Bang hang hiam cih lehTopa in a it mite thuhilh a,ta taktakin a ngaihsut mitea taii hi,”hong ci hi.</VERS>
			<VERS vnumber="7">Pasian’ hong thuhilhna na thuak ding mah uh ahi hi. Pasian in note ta-in hong ngaihsun ahih manin a thuak na hi uh hi. Pate’ thuhilhna le taiina a thuak lo ta kuamah om lo hi.</VERS>
			<VERS vnumber="8">Tate’ thuak bangin thuhilhna le taiina thuak loin hong kikoih mawk leh ta taktak hi loin zawlta na hi lel ding uh hi.</VERS>
			<VERS vnumber="9">Tua banah, i leitung pate in gim hong pia a, zong i zahtak lai hi. Tua ahihleh kha thu tawh kisai-ah i Pa’ thu mang pha zaw-in i nuntak ding kisam hi.</VERS>
			<VERS vnumber="10">I leitung pate in amau’ hoihsak bangin nuntak tomno sung ngaihsutna-in hong thuhilhin gim hong pia a, ahi zongin Pasian in amah tawh kibangin siangtho-in i omtheih nadingin eite hong khualna-in hong thuhilhin gim hong pia hi.</VERS>
			<VERS vnumber="11">Thuhilhna tawh gim hong kipiak ciangin nuam kisa hetloin na kisa mahmah sam a, ahi zongin tua thuhilhna a mang zote in thuman nuntakna hangin nopsakna thaman a nung ngah uh hi.</VERS>
			<VERS vnumber="12">Tua ahih ciangin a zaw nuangnuang na khutte uh le a no dakdak na khukte uh khauhsak un.</VERS>
			<VERS vnumber="13">Bai luangluangin a paite, na guh na taang uh a kipelh loh nadingin lampi tang zui-in na pai un.</VERS>
			<VERS vnumber="14">Mi khempeuh tawh na kilem theih nading uh hanciam un. Nuntak siangtho lo tawh kuamah in Topa mu zo lo ding ahih manin nuntak siangtho na nungta un.</VERS>
			<VERS vnumber="15">Pasian’ hehpihna a ngahlah na hihkhak loh nadingun na kidawm un. Zungkha a nei singkung hong khangin mi tampi gimsakin a siatsak bangin mite a siasak na hihkhak loh nadingun na kidawm un.</VERS>
			<VERS vnumber="16">Numei tawh a mawh mite suakkha kei unla, Esau bangin annek khat tawh innluah za a zuak mi na suahkhak loh nadingun kidawm un.</VERS>
			<VERS vnumber="17">Bang hang hiam cih leh Esau in a pa kiang panin thupha ngahkik nuamin khitui naptui tawh a nget hangin a gamtatnasa a bawlkik theih nading lampi om nawn lo ahih manin bangmah ngah thei tuan nawn lo hi.</VERS>
			<VERS vnumber="18">Israel mite in a tuahsa bangin note in Sinai Mual tunga meikuang, khuamial le lungzinna, huihpi,</VERS>
			<VERS vnumber="19">peengkul tumna awging le a kihtakhuai awgingte na za nai kei uh hi. Israel mite in awging a zak uh ciangin kihta lua uh ahih manin a zakkik nawn loh nadingun a thum uh hi.</VERS>
			<VERS vnumber="20">“Ganhing nangawn in tua mual a sukkhak le kidenglum ding hi,” ci ahih manin thuakngap lo uh hi.</VERS>
			<VERS vnumber="21">Tua pen naklauhuai mahmah ahih manin Moses in zong, “Lau-in ka liing hi,” a na ci hi.</VERS>
			<VERS vnumber="22">Ahi zongin note pen Zion Mual, a nungta Pasian’ khuapi, vantung Jerusalem, sim zawh loh vantung mite a omna,</VERS>
			<VERS vnumber="23">vantungah a min a kikhum Pasian’ ta upate a kikhopna, mi khempeuhte’ thu a khen Pasian’ kiang, a cingtaakin a kibawl midikte’ kha a omna,</VERS>
			<VERS vnumber="24">thuciamna thak a hong vaihawm Jesuh kiang, Abel’ sisan sangin thu hoih zaw a gen sisan a kithehna mun na tung zo uh hi.</VERS>
			<VERS vnumber="25">Tua ahih manin note tungah thu a hong gen pa’ thugen na ngaih loh khak ding uh kidawm un. Hih leitungah thu a gen pa’ thu a ngai lote suakta lo ahih manin vantung panin thu a hong gen pa’ thugen ngai kei lehang i suakta kei zaw kan lai ding hi.</VERS>
			<VERS vnumber="26">Tuahun lai-in thu a gen ciangin leitung kiliing a, ahi zongin tu-in amah in thu hong ciam a, “Leitung bek liingsak loin vantung tawh zong khatvei ka liingsak lai ding hi,” hong ci hi.</VERS>
			<VERS vnumber="27">“Khat vei liingsakkik lai ding,” a cih ciangin a kipiangsak nate kiliingsakin kipaai khia dinga, a kiliingsak lo nate kip lai ding ahihna thu hong kilangsak hi.</VERS>
			<VERS vnumber="28">Tua ahih manin a kiliingsak zo lo Pasian’ gam i ngah manin lungdamin, zahtakna le lamdangsakna tawh Pasian’ lungkimna bangin amah bia ni.</VERS>
			<VERS vnumber="29">Bang hang hiam cih leh eite’ Pasian pen a kaangtum thei meikuang tawh a kibang ahi hi.</VERS>
		</CHAPTER>
		<CHAPTER cnumber="13">
			<VERS vnumber="1">Khrih sungah unau bangin na ki-itna uh na zomsuak un.</VERS>
			<VERS vnumber="2">Khualmite hoihtakin zin na do ding uh na phawk un. Mi pawlkhat in vantung mite zindo ahih lam a phawk lopi-in a do na hi gige uh hi.</VERS>
			<VERS vnumber="3">Amaute tawh thong a kiakhawm bangin kingaihsunin thong sunga om mite na phawk un. Note zong leitung pumpi mah tawh a nungta lai na hih manun gimna a thuak mite na phawk un.</VERS>
			<VERS vnumber="4">Mi khempeuh in nupa thu thupi ngaihsut uh henla, zite pen pasalte tungah citakin, pasalte zong a zite uh tungah citak uh hen. Pasian in a thaangtat mite le nulepa mawhna a gamta mite tungah thu khen ding hi.</VERS>
			<VERS vnumber="5">Sum deihluatna tawh na kipelh nadingun na nuntakna uhah kikem unla, na neihzah uh tawh lungkim un. Pasian in, “Note ka hong nusia ngei kei dinga, ka hong tamasak ngei kei ding hi,” hong ci hi.</VERS>
			<VERS vnumber="6">Tua ahih manin kimuanna lungsim tawh hangtakin,“Topa, kei hong huhpa hi a,ka lau kei ding hi.Kua in bang hong cih zoding ahi hiam?”ci ngam ni.</VERS>
			<VERS vnumber="7">Note tungah Pasian’ thu a hong gen, nidanga na makai masate uh phawk un. Amaute’ nuntakna le a sihna ziate uh ngaihsun unla, amaute’ upna bang na neih nadingun hanciam un.</VERS>
			<VERS vnumber="8">Jesuh Khrih pen zani, tuni, a tawntungin kibang ngitnget hi.</VERS>
			<VERS vnumber="9">Thuhilhna lamdang a tuamtuamte zui-in lam man panin pialkha kei un. A zui mite tungah bangmah phattuamna a piangsak thei lo annek tuidawn tawh kisai ngeina zuihna in thahatna hong pia thei lo a, Pasian’ hehpihna bek in i lungsim hong thahatsak thei hi.</VERS>
			<VERS vnumber="10">Jew biakbuk-ah na a sem siampite in biakna tau tungah a kipia biakna sate nek nading thu nei lo uh hi.</VERS>
			<VERS vnumber="11">Jew Siampi Lianpen pa in mawhna hangin biak nadingin Siangtho Pen Munah a ganhing sisan paipih a, ahi zongin a ganhing pumpi pen giahphual pualamah kihaltum hi.</VERS>
			<VERS vnumber="12">Tua mah bangin Jesuh in zong ama sisan tawh mite’ mawhna a siansak theih nadingin khuapi pualamah a si hi.</VERS>
			<VERS vnumber="13">Tua ahih manin eite zong a pualamah pai-in Jesuh tawh maizumna thuakkhawm ni.</VERS>
			<VERS vnumber="14">Eite adingin hih leitungah a kip khuapi om lo ahih manin a hong piang lai ding khuapi a zong ihi hi.</VERS>
			<VERS vnumber="15">Tua ahih manin Jesuh tungtawnin amah i biakna-in i kam tawh ama min pulakin Pasian phat tawntung ni.</VERS>
			<VERS vnumber="16">Khatlekhat tungah thuhoih kibawlin na kihuh ding uh mangngilh kei un. Hih bang gamtatnate pen Pasian a lungkimsak thei biakna ahi hi.</VERS>
			<VERS vnumber="17">Na makaite uh thu na mang unla, a genna uh bangin na gamta un. Pasian kiangah amaute in a nasepnate uh a pulak ding uh ahih manin tawlnga loin note hong lunghimawh tawntung uh hi. Amaute’ thu mang le-uhcin a nasepna uhah lungdam mahmah ding uh a, mang kei le-uhcin dah pipi-in na sem ding uh hi. Dah pipi-in a nasepna uh note adingin zong phattuamna a om tuan hi lo hi.</VERS>
			<VERS vnumber="18">Kote adingin thu hong ngetsak niloh un. A tawntungin na a manin sepnopna lungsim nei ka hih manun ka lungsim uhah kisuanna om loin siang mahmah hi.</VERS>
			<VERS vnumber="19">Note kiangah Pasian in kei hong paisakkik baih theih nadingin nakpitakin thu na na nget nading uh ka hong thum pha nuam hi.</VERS>
			<VERS vnumber="20">Ama sihna hangin Tuucing Lianpa suakin, a sisan tawh tawntung thuciamna a kipsak i Topa Jesuh pen sihna panin a thokiksak, eite tungah nopsakna a hong pia Pasian in,</VERS>
			<VERS vnumber="21">ama deihna bangin na na sep theih nadingun a kisam thuhoihte khempeuh note tungah hong guanin, ama lungkimna bangin i gamtat theih nadingin Jesuh Khrih hangin eite sungah na hong sem henla, Khrih in a tawntungin minthanna ngah paisuak tahen. Amen.</VERS>
			<VERS vnumber="22">Sanggamte aw, hih ka hong laigelh pen sau khol lo ahih manin hih ka hong hanthotna thute limtakin na ngaih nadingun kong thum hi.</VERS>
			<VERS vnumber="23">I sanggampa Timoti zong thong panin a suahtak khitna thu ka hong theisak nuam hi. Amah hong pai baih nakleh note kiangah ka hong pai ciangin ka hong tonpih ding hi.</VERS>
			<VERS vnumber="24">Na makaite uh le Pasian’ mi khempeuh na hopihsak un. Italy gam panin a hong pai mite in note hong hopih uh hi.</VERS>
			<VERS vnumber="25">Note khempeuh tungah Pasian’ hehpihna thupha hong tung tahen. Amen.</VERS>
		</CHAPTER>
</BIBLEBOOK>