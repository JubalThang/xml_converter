<BIBLEBOOK bnumber="" bname="Thesalonika 2" bsname="The2">
		<CHAPTER cnumber="1">
			<VERS vnumber="1">Keimah Paul le Silas le Timoti-te in:Pasian le Topa Jesuh Khrih sungah a om, Thesalonika khua-a om pawlpi mite tungah lai ka hong khak uh hi.</VERS>
			<VERS vnumber="2">Pa Pasian le Topa Jesuh Khrih in note tungah dikna le nopsakna thupha hong tungsak tahen.</VERS>
			<VERS vnumber="3">Sanggamte aw, note’ upna nakpitakin khang a, note khatlekhat na ki-itna uh lian semsem ahih manin Pasian tungah lungdamna koh ding a kilawm ahih mah bangin, note hangin ama tungah lungdamna ka ko tawntung uh hi.</VERS>
			<VERS vnumber="4">Bawlsiatna le gimna na thuakna khempeuh uhah na upna uh khahsuah loin thuakzo paisuak na hih manun midangte kiangah Pasian’ pawlpi ka na kisialhpih uh hi.</VERS>
			<VERS vnumber="5">Tu-a na thuaknate uh hangin Pasian’ Ukna sungah a om dingin a kilawm mi suak na hih manun Pasian’ thukhenna a man ahihna hong kilangsak hi.</VERS>
			<VERS vnumber="6">Pasian in a manin na sem ding ahih manin note a hong gimsak mite tungah Pasian in gimna pia dinga,</VERS>
			<VERS vnumber="7">tu-a gimna a thuak note le kote tungah zong nopsakna hong pia ding hi. Vantung panin Topa Jesuh le a vanglian a vantung mite, meikuang tawh hong kilat ciangin,</VERS>
			<VERS vnumber="8">Pasian a thei lo mite le i Topa Jesuh tawh kisai Lungdamna Thu a um lo mite tungah gimna a tungsak ding hi.</VERS>
			<VERS vnumber="9-10">Ama mite khempeuh le thu um mite khempeuh hangin minthanna le pahtawina a ngah dingin Topa hong pai Ni ciangin a noptuak mahmah Topa’ minthanna huamsung panin amaute kihawl khia dinga, tawntung suksiatna dan a thuak ding uh hi. Ahi zongin note in kong gen uh thute um na hih manun tua nopna sungah na om ding uh hi.</VERS>
			<VERS vnumber="11">Tua ahih manin ama hong sapna tawh a kilawm a kituak nuntakna na nuntak theih nading uh le ama vangliatna tawh a hoih na hihnop khempeuh uh hih zo-in, na upna uh hangin na khempeuh na zawh theih nadingun Pasian kiangah thu ka hong ngetsak tawntung uh hi.</VERS>
			<VERS vnumber="12">Tua hileh, eite’ Pa Pasian le Topa Jesuh Khrih hong hehpihna hangin note in ama tung panin minthanna ngahin, ama min zong a thangsak na hi ding uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Sanggamte aw, i Topa Jesuh Khrih hong pai nading thu le amah a dawn dingin eite i kikhop nading thu tawh kisai-in note kiangah kong thum nopna uh panin:</VERS>
			<VERS vnumber="2">Topa’ hong pai ding ni hong tung khinta hi, ci-a thu kigenna hangin lunghimawhin lungmangin om kei un. Thuhilh khat peuhpeuh in hih bang thu hong genkha thei dinga, tua thu pen kote’ gen leh gelh hi, ci-in zong genkha ding uh hi.</VERS>
			<VERS vnumber="3">Ahi zongin kuama khemsa-in ta kei un. Bang hang hiam cih leh nakpitakin Pasian langpanna lianpi le hell khuksung a tung ding ahi A Gilopa hong kilat matengin tua Ni hong tung lo ding hi.</VERS>
			<VERS vnumber="4">Tua A Gilopa in mite’ biak pasian a kici khempeuh le na khempeuh nial gawp ding hi. Tuate khempeuh sangin a lian zaw-in a kingaihsut banah, Pasian ka hi hi, ci-in Pasian’ biakinn sung mahmahah pai-in va tu ding hi.</VERS>
			<VERS vnumber="5">Note tawh ka hong omkhawm lai-in hih thute khempeuh hong genkhin ka hih manin na phawk lai ding uh hi.</VERS>
			<VERS vnumber="6">Ahi zongin tu laitakin tua bang a pian loh nadingin a kham khat om ahihna thu na thei uh hi. A hun a tun ciangin A Gilopa hong kilang ding hi.</VERS>
			<VERS vnumber="7">Kuamah kim in a phawk loh Gitloh Gamtatna kigamta khinta a, ahi zongin hih thu a pian ding a khamcip pa a kilakkhiat khit matengin a hong piang ding thu hong piang nai lo ding hi.</VERS>
			<VERS vnumber="8">A khamcip pa a kilakkhiat khit ciangin A Gilopa hong kilang dinga, Topa Jesuh hong pai ciangin tua A Gilopa mutlum dinga, vanglian minthangin hong kilatna tawh a maimangsak ding hi.</VERS>
			<VERS vnumber="9">Satan’ vangliatna tawh A Gilopa hong pai-in, lim le nalamdang a tuamtuamte hong bawl dinga,</VERS>
			<VERS vnumber="10">gitloh khemna a nam tuamtuam zangin, siatna a thuak ding mite a khem ding hi. Tua bang mite in a suahtak nadingun thuman sang nuam lo, deih lo uh ahih manin siatna a tuak uh ahi hi.</VERS>
			<VERS vnumber="11">Tua ahih manin Pasian in amaute lakah nasem dingin zuau thahatna paisak ahih manin amaute in a man lo thu um uh hi.</VERS>
			<VERS vnumber="12">Tua ahih manin thuman um loin, mawhna sungah nuam a sa khempeuh in mawhsak thukhenna thuak ding uh hi.</VERS>
			<VERS vnumber="13">Ahi zongin sanggamte aw, Topa in note hong it a, Kha Siangtho vangliatna hang le note in thuman na upna uh hangin ama mi siangthote na suah nadingun nopsakna a ngah masa dingin Pasian in note hong teel ahih manin note hangin Pasian tungah lungdamna ka ko tawntung uh hi.</VERS>
			<VERS vnumber="14">Topa Jesuh Khrih tawh minthanna na ngahkhawm theih nadingun note tungah kong hilh uh Lungdamna Thu tawh hih nopsakna ah Pasian in note a hong sam ahi hi.</VERS>
			<VERS vnumber="15">Tua ahih ciangin sanggamte aw, kam tawh ahi a, lai tawh ahi zongin kong hilh uh thumante limtakin zui unla, kiptakin om un.</VERS>
			<VERS vnumber="16">I Topa Jesuh Khrih mahmah leh, eite hong itin, a hong hehpihna tawh thakhauhna le lametna a hong pia tawntung eite’ Pa Pasian in</VERS>
			<VERS vnumber="17">note lungsimah thakhauhna hong guan henla, a hoih thu khempeuh genin a sem zo dingin na tha uh hong hatsak tahen.</VERS>
		</CHAPTER>
		<CHAPTER cnumber="3">
			<VERS vnumber="1">Sanggamte aw, tu-in note lak mah bangin mun dangah zong Topa’ thu manlang takin kizel pakin lungdam takin a kisan theih nadingin kote ading thu hong ngetsak un.</VERS>
			<VERS vnumber="2">Mi khempeuh in thu um nai lo uh ahih manin a gilo a siahuai mite panin Pasian in kote hong hotkhiat nadingin zong hong ngetsak un.</VERS>
			<VERS vnumber="3">Note ahihleh, Topa citak mahmah ahih manin hong thahatsak dinga, A Gilopa kiang panin hong hon khia ding hi.</VERS>
			<VERS vnumber="4">Note kiangah kong gen uh thute a kipat cil  a kipanin na zuih uh mah bangin zui paisuak taktak ding, ci-in note muanna lungsim kote sungah Topa in hong guan hi.</VERS>
			<VERS vnumber="5">Pasian bangin itna nei-in Khrih thuak bangin na thuak zawh nadingun Topa in note lungsim hong bawlsak tahen.</VERS>
			<VERS vnumber="6">Sanggamte aw, i Topa Jesuh Khrih min tawh kong sawlnop uh thu panin: Note tungah ka hong hilhsa uh thute a zui lo, a thadah gamtat thu uppih mite tawh na kikhawl kei un.</VERS>
			<VERS vnumber="7">Kote’ gamtatzia bangin a gamta ding na hihna uh teltakin na thei uh hi. Note tawh ka hong omkhawm lai-un ka thadah om kei uh hi.</VERS>
			<VERS vnumber="8">Kuama an a khongin ka ne kei uh hi. Note khat peuhpeuh in nong suplawhkhak loh nadingun a sun a zanin hahkat takin na ka sem uh hi.</VERS>
			<VERS vnumber="9">Hih bangin ka gamtatna uh pen note’ hong piakte a khongin ne-in a zang dingin a kilawm mah hinapi-in, note’ etteh ding gamtatzia a hong lak ka hizaw uh hi.</VERS>
			<VERS vnumber="10">Note tawh ka hong omkhawm lai-un, “Na a sem nuam lo mi peuhmah an nesak kei un,” ci-in kong gen uh hi.</VERS>
			<VERS vnumber="11">Hih bangin thu ka hong genna uh pen note lakah mi pawlkhatte thadahin na sem nuam lo uh a, midangte’ nasepna va nawngkaisak zawsop hi, ci-in ka zakna hang uh ahi hi.</VERS>
			<VERS vnumber="12">Tu-in tua bang mite in kuamah nawngkaisak nawn loin man manin na sem hiathiatin amau’ nuntak nadingun na a sep nadingun Topa Jesuh Khrih min tawh hanthawnin thu kong pia uh hi.</VERS>
			<VERS vnumber="13">Sanggamte aw, note in a hoihin gamtat ding na cimtak ngei het kei ta un.</VERS>
			<VERS vnumber="14">Hih lai sunga ka hong gente uh a zui nuam lo mi khatpeuh a om leh tua mipa limtakin ciamteh unla, amah a maizum theih nadingin kikholhpih nawn kei un.</VERS>
			<VERS vnumber="15">Ahi zongin amah galbawl kei unla, thu uppih mi khat hihna tawh hilhbawl zaw un.</VERS>
			<VERS vnumber="16">Eite tungah nopsakna a hong pia thei Topa in note tungah a tawntungin nopsakna hong pia henla, amah in note khempeuh hong ompih tahen.</VERS>
			<VERS vnumber="17">\k Keimah Paul in kong hopih hi, \k* cihna kammal teng keima khut tawh ka hong gelh ahi hi. Keima laikhak khempeuh hih bangzia-in ciamtehin ka hih ngeina ahi hi.</VERS>
			<VERS vnumber="18">I Topa Jesuh Khrih hong hehpihna thupha note khempeuh tungah hong tung tahen.</VERS>
		</CHAPTER>
</BIBLEBOOK>