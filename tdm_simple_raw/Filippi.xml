<BIBLEBOOK bnumber="" bname="Filippi" bsname="Fil">
		<CHAPTER cnumber="1">
			<VERS vnumber="1">Jesuh Khrih’ sila keimah Paul le Timoti inFilippi khua-a om Khrih tawh a kipawl Pasian’ mite, siate le upate khempeuh tungah lai ka hong khak uh hi.</VERS>
			<VERS vnumber="2">I Pa Pasian le Topa Jesuh Khrih in note tungah dikna le nopsakna thupha hong pia tahen.</VERS>
			<VERS vnumber="3">Note ka hong phawk simin ka biak Pasian tungah ka lungdamna ka ko hi.</VERS>
			<VERS vnumber="4-5">Note in lungdamna thu na zak ni uh a kipanin tuni ciang dong, lungdamna thuhilh nasepna-ah kei na hong huhna uh hangin ka nuam mahmah a, note adingin thu ka nget simin lungdam mahmahna tawh ka ngen tawntung hi.</VERS>
			<VERS vnumber="6">Note sungah hih nasep hoih a hong pan khia Pasian in Jesuh Khrih hong paikik hun ciang dong, mi cingtaak na hih nadingun hong huh ding hi, ci-in teltakin ka thei hi.</VERS>
			<VERS vnumber="7">Lungdamna thu hangin ka thongkiatna le lungdamna thu man hi, ci-in pangin ka kipsak nading hun ka ngahna-ah kei tawh a hong pangkhawm na hih manun ka lungsim sungah note na om tawntung uh a, hih zahta-in note ka hong phawk ding a kilawm thu mah ahi hi.</VERS>
			<VERS vnumber="8">Jesuh Khrih lungsimzah mahin note ka hong it taktakna thu Pasian in a hong thei hi.</VERS>
			<VERS vnumber="9">Note ading deihsakna tawh thu ka hong ngetsak thu in: Note’ lungsimah itna khang semsemin, a sia le a pha a mantakin khen thei-in a hoih pen na teeltheih nading uh ahi hi.</VERS>
			<VERS vnumber="10">Tua hileh Khrih hong paikik ni ciangin paubaanna om loin a siangtho na hi ding uh hi.</VERS>
			<VERS vnumber="11">Jesuh Khrih in note mihoih a hong suahsak theihna le mite in Pasian pahtawi-in a phat theihna thu, note’ gamtat hoih in midangte tungah kilangsak ding hi.</VERS>
			<VERS vnumber="12">Sanggamte aw, kei tungah a piang thu in lungdamna thu mai a nawtsak zaw ahihna thu na theih ding uh ka deih hi.</VERS>
			<VERS vnumber="13">Bang hang hiam cih leh Khrih nasem ka hihna hangin thongkia ka hihna thu, inncing galkapte a kipanin mi khempeuh in a thei uh hi.</VERS>
			<VERS vnumber="14">Tua banah keima thongkiatna hangin hih lai-a om Khristiante a tam zaw in Topa muanna-in nei uh a, lau hetloin Pasian’ thu gen ngamna-in nei zaw uh hi.</VERS>
			<VERS vnumber="15">Mi pawlkhatte in ahihleh hong hazatna le hong langpan nopna tawh Khrih thu hilh uh a, ahi zongin mi pawlkhatte in lungsim hoihtak mah tawh a hilh uh hi.</VERS>
			<VERS vnumber="16">Hih bang mite in, Pasian’ hong sawlna tawh lungdamna thu ka hutna hangin thongkia ka hihna thu thei-in, itna lungsim tawh Pasian’ thu a hilh uh hi.</VERS>
			<VERS vnumber="17">Pawlkhatte in ahihleh lungsim hoih tawh hi loin ka thongkiatna-ah na ka sak semsem theih nadingin kei hong demna-in Khrih thu a hilh uh hi.</VERS>
			<VERS vnumber="18">Ahi zongin phamawh ka sa kei hi. Lungsim hoih tawh a kihilh a, lungsim khem tawh a kihilh ahi zongin, bangbang hitaseleh Khrih’ thu gen uh ahih nungsang, kei ka lungdam hi.</VERS>
			<VERS vnumber="19">Note hong thungetsakna le Jesuh Khrih Kha Siangtho huhna tawh suakta ding hi ing, ci-in thei ka hih manin ka lungdam hi.</VERS>
			<VERS vnumber="20">Ka si a, ka hing zongin, a diak diakin tu a kipanin a tawntungin midangte in Khrih phat theih nading lungsim hanna a neih theih nadingun ka lungsim le ka pumpi tawh keima tavuan ka lelh hetloh nading pen ka deihdeih, ka lam etet bulpi ahi hi.</VERS>
			<VERS vnumber="21">Bang hang hiam cih leh Khrih ading bekin a nungta ka hi a, si taleng zong kei adingin hoih zaw semsem lai hi.</VERS>
			<VERS vnumber="22">Leitung pumpi nungta lai hi leng na a manpha tampi sem thei ding ka hih manin, sih ding le hin ding ka teelsawn ding ka thei kei hi.</VERS>
			<VERS vnumber="23">Hih thu nih khentat hak ka sa mahmah hi. Kei adingin hoih zaw thampek ahih manin leitung pumpi si-in Khrih tawh omkhawm ding ka ut hi.</VERS>
			<VERS vnumber="24">Ahi zongin note adingin kei ka hin lai ding kisam pha zaw hi.</VERS>
			<VERS vnumber="25">Hih thu a hoih pen ding hi, ci-in theitel ka hih manin note’ khantoh nading le upna hangin na lungdamna uh a khangsak dingin note ka hong hinpih lai ding hi.</VERS>
			<VERS vnumber="26">Tua ahih manin note kiangah ka hong hawhkik ciangin Jesuh Khrih tawh kipawlin na nuntakna uhah kei nong kisialhpih nading uh thu tampi hong omlai ding hi.</VERS>
			<VERS vnumber="27">Note tawh a omkhawm dingin ka hong pai thei a, ka hong pai thei kei zongin note in lungdamna thu tawh kipawl upna thu-ah ngimna kikhatin kiptakin na om nading uh le deihna kikhatin na dokhawmna thu uh ka zak theih nadingin Khrih hanga lungdamna thu tawh a kilawm a kituakin na nuntak ding uh a thupi pen ahi hi.</VERS>
			<VERS vnumber="28">Note a hong gualzosak ding pa pen Pasian ahih manin na galte uh na kihta kei un. Hangtakin om tawntung le-uhcin, note a gualzo ding hi-in, na galte uh a guallel ding ahihna thu, na galte un hong thei ding hi.</VERS>
			<VERS vnumber="29">Bang hang hiam cih leh Khrih’ na sep nading hunpha zong note tungah a hong kipia hi a, Khrih upna tawh ama na a sem hi bek loin, thuakna tawh zong a sem ding na hi uh hi.</VERS>
			<VERS vnumber="30">Tua ahih ciangin tu-in note in na hong muh uh ka galdona le tu mahmahin ka do lailai na zak uh thute-ah kei na hong dopih thei ding uh hi.</VERS>
		</CHAPTER>
		<CHAPTER cnumber="2">
			<VERS vnumber="1">Note, Khrih tawh kipawlin na nuntakna uh in note hong thahatsak hi. Kha Siangtho tawh kikhawlin, khatlekhat kihehpihin, dikna na kibawl uh hi.</VERS>
			<VERS vnumber="2">Tua ahih manin kei tawh ngaihsutna kibangin note khatlekhat ki-itin, khatlekhat lungsim kituakin na omna uh tawh keima lungdamna na hong cingtaaksak nadingun ka hong kun hi.</VERS>
			<VERS vnumber="3">Huaihamna lungsim le kisialh nopna lungsim tawh bangmah gamta kei un. Kiniamkhiat ciat unla, midangte thupi ngaihsut zaw un.</VERS>
			<VERS vnumber="4">Note’ phattuam nading bek ngaihsun kei unla, midangte’ phattuam nading ngaihsutsak zaw un.</VERS>
			<VERS vnumber="5">Note in Jesuh Khrih lungsim puakzia na nei un. Tua lungsim puak zia in:</VERS>
			<VERS vnumber="6">Jesuh Khrih in Pasian’pianzia nei napi-in,Pasian tawh a kizakim theihnadingin thatanghat thua suang kei hi.</VERS>
			<VERS vnumber="7">Amah kiniamkhiat tawm zaw a,nasem lim a hong pua zaw hi.Mihing bangin amahhong kibawl a,mihing teekteek maha hong sun hi.</VERS>
			<VERS vnumber="8">Amah hong kiniamkhiat tawm a,singlamteh tung nangawnahsih ding a ut hi.</VERS>
			<VERS vnumber="9">Hih thu hangin Pasian ina lian penin amah koih a,min lian dang khempeuh sangina min lian zaw-in a koih hi.</VERS>
			<VERS vnumber="10">Tua ahih manin vantung, leitung,leinuai-a om mi khempeuh inJesuh pahtawi-in khukdinding uh a,</VERS>
			<VERS vnumber="11">Jesuh Khrih in Topa ahi hi,ci-in taangko-inPa Pasian a min thangsak ding uh hi.</VERS>
			<VERS vnumber="12">Tua ahih ciangin ka hong it sanggamte aw, note tawh ka hong omkhawm lai-in ka thu na hong man tawntung uh mah bangin, tu-in note tawh ka hong omkhawm loh hun ciangin zong ka thu na hong man ding uh thupi zaw lai hi. Pasian kihtakna le zahtakna tawh na maa uh nawt unla, amah in note hong hotkhiatna thu a cingtaak suaksak un.</VERS>
			<VERS vnumber="13">Bang hang hiam cih leh note in utna lungsim na neih nading uh le ama deihna na zuihzawh nadingun note sungah Pasian in a tawntungin na a hong sem ahi hi.</VERS>
			<VERS vnumber="14">Na khempeuh phun lo, thu nial loin sem un.</VERS>
			<VERS vnumber="15">Tua hileh a lungsim kawi, a hoih lo leitung mite lakah paubaanna a nei lo a siangtho, Pasian’ tate na hi ding uh a, nuntakna thu na genna uh hangin leitung mite lakah khuavak bangin na hoihna uh a kilang mite na hi ding uh hi.</VERS>
			<VERS vnumber="16">Tua hileh a beisa hunah ka sepna le ka hanciamnate a mawkna suak lo ding ahih manin Khrih hong paikik ni ciangin kei ka kisial thei ding hi.</VERS>
			<VERS vnumber="17">Note’ upna hangin biakpiakna-in keimah hong kigo hitaleh zong, note khempeuh mah bangin kei zong ka lungdam veve ding hi.</VERS>
			<VERS vnumber="18">Tua mah bangin note in zong hong lungdampih ta un.</VERS>
			<VERS vnumber="19">Note kiang panin thu ka zakna hangin ka lung a nop theih nadingin note kiangah Timoti ka hong paisak baih nadingin Topa Jesuh in hong huh ding hi, ci-in ka lamen hi.</VERS>
			<VERS vnumber="20">Note ka hong lunghihmawh zahin amah bek mah in note hong lunghihmawhpih hi.</VERS>
			<VERS vnumber="21">Adangte in ahihleh Jesuh Khrih thu kin loin, amau’ aituam vai bek lunghimawh uh hi.</VERS>
			<VERS vnumber="22">Ahi zongin Timoti ahihleh lungdamna thu nasepna-ah pata bang ka hih manun manpha mahmah hi.</VERS>
			<VERS vnumber="23">Keima pianzia ding ka theih khit phetin note kiangah Timoti ka hong paisak pah ding hi.</VERS>
			<VERS vnumber="24">A sawt loin kei mahmah zong ka hong pai theih nadingin Topa in hong huh ding hi, ci-in ka muang hi.</VERS>
			<VERS vnumber="25">Note in kamtai ding le keimah hong huh dingin na hong sawl uh, kei tawh na semkhawmin gal hong simpih, i sanggampa Epafroditas pen note kiangah ka hong ciahsakkik ding kisam hi, ci-in ka ngaihsun hi.</VERS>
			<VERS vnumber="26">Amah in note hong mu nuam mahmah a, ama natna na zak manun amah zong lunghimawh mahmah hi.</VERS>
			<VERS vnumber="27">Amah a ci na takpi a, zong si dektak hi. Ahi zongin Pasian in amah hehpih hi. Amah hehpih kei leh keima dahna kibehlapto sawnsawn ding ahih manin amah bek a hehpih hi loin kei zong a hong hehpih ahi hi.</VERS>
			<VERS vnumber="28">Tua ahih manin amah na muh uh ciangin na lungdam theih nading uh le kei’ lunghihmawhna a kiam nadingin amah ka hong ciahsak ding ka kin semsem hi.</VERS>
			<VERS vnumber="29-30">Khrih nasepna-ah note in pumpi tawh na hong huhkim theih loh manun note’ tangin amah in kei a hong huh manin a nuntakna hong pia-in sihlawh dektak hi. Tua ahih manin hih bang mite na zahtakbawl mahmah unla, Topa’ nasem taktak hi, ci-in lungdam takin na limbawl un.</VERS>
		</CHAPTER>
		<CHAPTER cnumber="3">
			<VERS vnumber="1">A tawpna-ah, sanggamte aw, Topa in note tungah lungdamna hong tungsak tahen. Ka hong gelhsa thute ka hong gelhkik ding cimtakhuai ka sa kei a, note adingin lungmuanhuai zaw lai hi.</VERS>
			<VERS vnumber="2">Ui bangin a miginalo, a gitloh gamtat, vun at ding a ci teiteite kiang panin na kidawm un.</VERS>
			<VERS vnumber="3">Bang hang hiam cih leh eite in Kha Siangtho’ hong huhna tawh Pasian bia-in, Jesuh Khrih tawh i kipawl manin lungdamin, a tung lama kilang vun-atna limte muanin nei lo ihih manin, amaute hi loin, eite pen vun-atna man taktak a zang mite ihi zaw hi.</VERS>
			<VERS vnumber="4">Kei mahmah zong, tua bang nate muantheih ding a nei pa ka hi hi. A puatham a ciaptehna muantheih ding nei ing, a ci a om leh, ke’n ka limneih zaw lai hi.</VERS>
			<VERS vnumber="5">Ka suah zawh a ni giat ni-in ka vun a ki-at hi. Kei pen Hebru minam citak ka hi a, Israel mite sung panin Benjamin’ suante ka hi hi. Jew Thukham zuihna tawh kisai-in Farisi mi pawl ka hi a,</VERS>
			<VERS vnumber="6">nak hahkatlua kisa-in pawlpite nangawn ka bawlsia hi. Thukham zuihna tawh midik kitang ding hileh paubaanna mahmah ka nei kei hi.</VERS>
			<VERS vnumber="7">Ahi zongin hamphatna-in ka neih theih ding tua bangte khempeuh, Khrih hangin supngam dingin ka ngaihsun hi.</VERS>
			<VERS vnumber="8">Hih bang nate bek hi loin, ka Topa Jesuh Khrih ka theihna manpha zaw lua sa ka hih manin na dang khempeuh ka sum ngam zaw lai hi. Khrih hangin na dang khempeuh ka nusia khin a, Khrih tawh ka kipawl theih nadingin na dang khempeuh ninneng bang lelin ka ngaihsun hi.</VERS>
			<VERS vnumber="9">Khrih tawh kiptakin kipawl khin ka hih manin Thukham zuihna tawh a kingah thei keima hanciamna tawh dik ngahna cihte ka nei nawn kei hi. Tu-in, Jesuh Khrih upna hangin Pasian in a hong piak diksakna ka ngah a, tua pen upna siksanin a hong kipia ahi hi.</VERS>
			<VERS vnumber="10-11">Jesuh Khrih thei-in, ama thawhkik bangin thokikin, kei zong sihna panin hong hingsakkik ding hi, ci-in ka lametna hangin ama thuak bangin thuakin, sihna-ah zong amah tawh ka kibat ding ka utpi pen ahi hi.</VERS>
			<VERS vnumber="12">Ahi zongin ka utna tungkhin ing, cingtaak khinta ing, a ci ka hi kei hi. Khrih Jesuh in kei adingin a hong sepsak hamphatnate kimtakin ka ngah theih nadingin a hanciam lai ka hi hi.</VERS>
			<VERS vnumber="13">Sanggamte aw, tua hamphatna a ngah khinin ka kingaihsun kei hi. Tua ahih manin a beisa thute mangngilh bawlin mainawtin ka hanciam a,</VERS>
			<VERS vnumber="14">Khrih Jesuh nasepna tawh vantung nuntakna-ah Pasian’ hong sapna ahi hamphatna ka ngah theih nadingin, a kung lam zuanin tangtakin ka tai hi.</VERS>
			<VERS vnumber="15">Kha thu-ah a khangham eite in hih bang lungsim pua ciat ni. Hih bang lungsim a nei lo i omkhak leh zong, Pasian in a kitel takin hong kilangsak ding hi.</VERS>
			<VERS vnumber="16">Bangbang hitaleh ang, i tunna ciangciang panin mainawt ciat ni.</VERS>
			<VERS vnumber="17">Sanggamte aw, keima gamtat bangin hong gamta niloh un. Note’ etteh dingin a hoihin kote hong gamta ka hih manun, kote’ gamtat bangin a gamtate na etteh un.</VERS>
			<VERS vnumber="18">Singlamteh tungah Khrih a sihna thu tawh a kilehngatin a nungta mi tampi tak a omna thu, a beisa hunah tamveipi ka hong genkhin a, tu-in zong khitui tawh ka hong genpha kikkik hi.</VERS>
			<VERS vnumber="19">Amaute in amau pumpi deihnate Pasian zahin ngaihsun uh a, a maizum nading uh thute-ah kisial zawsopin, leitung nate bek ngaihsutin nei uh ahih manin Hell khuksung a tung ding uh ahi hi.</VERS>
			<VERS vnumber="20">Ahi zongin eite ihih leh vantung gam mite ihi a, vantung panin a hong pai ding Topa Jesuh Khrih, eite’ Honpa, lawptakin a ngakte ihi hi.</VERS>
			<VERS vnumber="21">Amah in na khempeuh ama khutnuai-ah koihna-in a zat vangliatna mah tawh a ginalo i leitung pumpi pen ama a’ mah bangin a minthang pumpi tawh hong kheelsak ding hi.</VERS>
		</CHAPTER>
		<CHAPTER cnumber="4">
			<VERS vnumber="1">Tua ahih manin sanggamte aw, note ka hong it mahmah a, nakpitakin ka hong goih hi. Note in nakpitakin kei na hong lungnuamsak uh a, note ka hong angtanpih mahmah hi. Tua hi a, sanggamte aw, Topa sungah kiptakin nungta un.</VERS>
			<VERS vnumber="2">Euodia le Sintikhe, Topa’ hangin a kilemkik ding uh ka thum nuam hi.</VERS>
			<VERS vnumber="3">Hih numei nihte in Klement le a nungta mite a kikhumna Pasian’ laibu sungah a kikhum, ka naseppih dangte khempeuh tawh, lungdamna thu a kizelh nadingin nakpitakin kei tawh na hong semkhawm uh ahih manin, citakin kei tawh na a semkhawm note in zong amau tegel na huh nadingun kong thum hi.</VERS>
			<VERS vnumber="4">Topa sungah lungdam tawntung un, ka hong cihsa bangin tu-in zong lungdam un, ka hong cikik hi.</VERS>
			<VERS vnumber="5">Mi khempeuh tungah na dik un. Topa hong pai baih ta ding hi.</VERS>
			<VERS vnumber="6">Thu khat peuhpeuhah lunghimawh lua kei unla, na kisap bangbang uh, lungdamna tawh Pasian kiangah na ngen un.</VERS>
			<VERS vnumber="7">Mihingte in a theihtel zawh loh Pasian’ hong piak lungsim nopna in, Khrih Jesuh tawh na kipawlna uh hangin note hong lungnuamsak ding hi.</VERS>
			<VERS vnumber="8">Sanggamte aw, a tawpna-ah ka hong gennop thu in, a hoih le a phattaak thute tawh na lungsim uh na kidimsak un. Tuate in: A man, a dik, a tang, a siangtho, a deihhuai le a pahtakhuai thute ahi hi.</VERS>
			<VERS vnumber="9">Keima genna le ka gamtatna panin thei-in na san uh thute, nomau pumpi mahmah tawh na zui un. Tua hileh nopsakna a hong pia thei Pasian in note hong ompih ding hi.</VERS>
			<VERS vnumber="10">Topa’ hangin ka lungdamna lian mahmah hi. Hun sauveipi khit ciangin kei na hong phawkna uh na hong langsakkik thei uh hi. Kei hong kin loin omngei uh teh, a ci ka hi kei a, na hong kinna uh na hong lah nading uh hun om thei lo, ka cihna ahi hi.</VERS>
			<VERS vnumber="11">Bangbangin om taleng a lungkim thei dingin a kisinsa ka hih manin hih bang kong gen ciangin ka kitangsapna a hong pulak nuam ka hi kei hi.</VERS>
			<VERS vnumber="12">Cihmawhna le cihtheihna a sinsa ka hi hi. Tua ahih manin ka hau a ka zawng zongin, ka vah a ka kial zongin, koi mun koi mun hitaleh ah a lungkim thei dingin a kisinsa ka hi hi.</VERS>
			<VERS vnumber="13">Khrih in a hong piak vangliatna tawh hihte khempeuh nawk zawh nading thahatna a nei ka hi hi.</VERS>
			<VERS vnumber="14">Ahi zongin ka lungkham laitakin na hong huh manun hoih mahmah hi.</VERS>
			<VERS vnumber="15">Na theihsa uh mah bangin Lungdamna Thu ka hilh cil lai-in note’ gam Masedonia panin ka pai khiat hunin no Filippi pawlpite bek mah in kei na hong huh uh a, ka ngahna le ka piakkhiatnate, note bek mah in a hong theihpih na hi uh hi.</VERS>
			<VERS vnumber="16">Thesalonika khua-ah cimawhin ka om lai-in huhna nong puak uh khatvei bek hi lo hi.</VERS>
			<VERS vnumber="17">Note tung panin na tampi ka ngahnop man hi lo a, note’ hamphatna a kibehlap nading ka deihna hizaw hi.</VERS>
			<VERS vnumber="18">Note’ hong piak nate kicing piikpeek hi. Epafroditas in note’ hong na khakte hong tunpih ahih manin ka kitangsapna khempeuh kicingkim hi. Hih nate pen Pasian biakna-in na piak uh, lungdam takin a hong san, a namtui nate ahi hi.</VERS>
			<VERS vnumber="19">A na ka sep i Topa Pasian in ama hauhna tawh kizui-in Khrih Jesuh hangin note’ kitangsapna khempeuh hong pia ding hi.</VERS>
			<VERS vnumber="20">I Pa Pasian in a tawntungin minthanna ngah tahen. Amen.</VERS>
			<VERS vnumber="21">Khrih Jesuh sungah a om mi siangthote khempeuh na na hopihsak un. Kei tawh a omkhawm kamsangte khempeuh in zong note hong hopih uh hi.</VERS>
			<VERS vnumber="22">Hih lai-a om Khristian khempeuh, a diakdiakin kumpi nasem i lawmte in note hong hopih uh hi.</VERS>
			<VERS vnumber="23">Topa Jesuh Khrih hehpihna thupha, note khempeuh tungah hong tung tahen.</VERS>
		</CHAPTER>
</BIBLEBOOK>