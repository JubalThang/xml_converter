<BIBLEBOOK bnumber="" bname="Kolose" bsname="Kol">
		<CHAPTER cnumber="1">
			<VERS vnumber="1">Pasian’ deihna tawh Jesuh Khrih’ sawltak dingin a hong kiseh keimah Paul le i sanggam Timoti in,</VERS>
			<VERS vnumber="2">Kolose khua-ah a om Pasian’ mi ahi, Khrih sungah kiptakin a om sanggamte tungah lai ka hong khak uh hi.I Pa Pasian in note tungah dikna le nopsakna thupha hong tungsak tahen.</VERS>
			<VERS vnumber="3-4">Note in Khrih Jesuh na muanna uh le Pasian’ mite khempeuh na itna thu uh za ka hih manun note ading thu ka hong ngetsak uh ciangin i Topa Jesuh Khrih’ Pa Pasian tungah lungdamna ka ko tawntung uh hi.</VERS>
			<VERS vnumber="5">Thu dang na zakma un, lungdamna thuman taktak na zak uh ciangin lametna na nei uh hi. Note adingin vantungah a hong kikoihsak tua lametna hangin note in muanna le itna a nei na hi uh hi.</VERS>
			<VERS vnumber="6">Note in Pasian hong hehpihna thu za-in, ahi bangbangin na theih hun uh a kipanin thupha na ngah uh bangin leitung midang khempeuh tungah zong lungdamna thu in thupha tunin, leitung khempeuh ah a kizel ahi hi.</VERS>
			<VERS vnumber="7">Hih thu pen, Khrih nasepna sungah kote’ tangin citakin na a sem, kote’ naseppih Epafras tung panin na zak uh ahi hi.</VERS>
			<VERS vnumber="8">Amah in, Kha Siangtho’ piak itna na neihna uh zong, kote kiangah a hong gen hi.</VERS>
			<VERS vnumber="9">Tua bangin note’ thu ka zak uh hun a kipanin Pasian kiangah thu ka hong ngetsak uh a, kha thu tawh kisai pilna le theihtelnate nei-in, Pasian’ deihna na theih theih nadingun ka hong ngetsak uh hi.</VERS>
			<VERS vnumber="10">Tua bang hileh Topa’ deihna bangin nungta-in, amah a lungkimsak ding thute bek na sem tawntung ding uh a, na gamtatnate uh a hoih bekbek hong hi-in, Pasian’ thu na theihna uh hong khang semsem ding hi.</VERS>
			<VERS vnumber="11-12">Note in lungduai maitai takin thuak zo-in, khuavak gam sungah a om Pasian’ mite tawh nopsakna a ngahkhawm thei dingin a hong bawl i Pa tungah lungdamna na koh theih nadingun a minthang ama vangliatna in note tungah thahatna hong guan tahen.</VERS>
			<VERS vnumber="13">Amah in khuamial vangliatna panin eite hong hon khia-in, a lungmuanhuaina mun, a it a Tapa’ ukna sungah hong koih a,</VERS>
			<VERS vnumber="14">tua a Tapa in eite hong khah khia a, i mawhna hong kimaisak khinta hi.</VERS>
			<VERS vnumber="15">Khrih pen a kimu thei lo Pasian’ lim hi a, a kipiangsak khempeuh lakah tapa upa pen ahi hi.</VERS>
			<VERS vnumber="16">Vantung le leitungah a om na khempeuh, kha thu tawh kisai vangliatna, tote, mi ukte, aana neihnate a kipan a kimu thei hitaleh a kimu thei lo hitaleh na khempeuh, Pasian in amah zangin a piangsak hi. Leitung a kipanin huih lakah a om khempeuh dongin, Pasian in Khrih adingin a mahmah zangin a piangsak hi.</VERS>
			<VERS vnumber="17">Na khempeuh khat beek a om ma-in amah om khinta a, amah tawh a kipawl manin na khempeuh ama mun sansanah hoihtakin a om thei hi.</VERS>
			<VERS vnumber="18">Na khempeuh ah amah a lian pen ahih theih nadingin, amah pen pawlpi ahi ama pumpi lutang hi a, pawlpi’ nuntakna a kipatna hi a, sihna panin a kithokiksak Tapa cil ahi hi.</VERS>
			<VERS vnumber="19">Tua Tapa in Pasian’ pianzia a kimin a neih nading, Pasian mahmah in a sehsa ahi hi.</VERS>
			<VERS vnumber="20">Pasian in a Tapa zangin na khempeuh ama kiangah a kaihkik ding a sehsa ahi hi. Tua ahih manin singlamteh tungah a Tapa a sihna hangin amah tawh kilemkik theih nading hong omsak ahih manin, leitung, vantung a om khempeuh ama kiangah a hong tunkik ahi hi.</VERS>
			<VERS vnumber="21">A beisa hunah note’ lungsim gitlohna le gamtatsiatna hangin Pasian tawh kigamla-in Pasian’ gal na hi uh hi.</VERS>
			<VERS vnumber="22">Ahi zongin, a Tapa a pumpi mahmahin a hong sihna hangin note, a cidam, a siangtho, paubaanna om hetloin ama kiangah hong lak theih nadingin Pasian in note ama lawmin a hong bawl khinta ahi hi.</VERS>
			<VERS vnumber="23">Ahi zongin note in lungdamna thu na zak cil lai-un na neih uh lametna panin liing hetloin, bulkip nei-in citakin na om paisuak ding uh ahi hi. Tua lungdamna thu mah keimah Paul in hilhin ka sepbel hi a, leitung mun khempeuh ah a kihilh lungdamna thu mah ahi hi.</VERS>
			<VERS vnumber="24">Tu-in ka pumpi-in ka thuakna tawh Khrih in ama pumpi ahi pawlpi adingin a thuak ding a kisam laiteng a kitangcingsak suak ka hih manin note adingin ka thuakna thu-ah ka lung a dam hi.</VERS>
			<VERS vnumber="25">Pasian’ thu a kicing takin note’ phattuam nadingin a hilh dingin pawlpi nasem dingin Pasian in kei a hong bawl hi.</VERS>
			<VERS vnumber="26">Tua thuhilh ding pen a beisa hunah a ki-imcip thu hi a, ahi zongin tu-in Pasian’ mite tungah a kipholak ta ahi hi.</VERS>
			<VERS vnumber="27">Pasian in mi khempeuh adingin a koihcing hih a thupi a deihhuai a thusim pen ama mite tungah pholak ding a sawm ahi hi. Tua thusim in: Khrih tawh a kipawlte in Pasian tawh minthanna ngahkhawm ding hi, cihna ahi hi.</VERS>
			<VERS vnumber="28">Tua ahih manin a milip tungah Khrih’ thu ka hilh uh a, Khrih tawh a kipawlna uh hangin a milipin a khangcingin Pasian’ omna-ah ka tunpih theih nadingun a milip tungah hilhin ka gen khol uh hi.</VERS>
			<VERS vnumber="29">Hih bang a tangtun theih nadingin Khrih in kei tungah a hong piak ka thahatna khempeuh zangin, nakpitakin na semin ka hanciam hi.</VERS>
		</CHAPTER>
		<CHAPTER cnumber="2">
			<VERS vnumber="1">Note a kipan Laodisia khuamite le kei a hong thei ngei nai lo mi khempeuhte ading nangawnin hahkat takin na ka sem hi.</VERS>
			<VERS vnumber="2">Note, lungsim hanna tawh kidimin, thu a man taktakin na theihna hangun lungkip takin omin, itna tawh pumkhat na suah theih nading uh ka deihna ahi hi. Tua hileh Pasian’ thusim ahi Khrih mahmah na thei ding uh hi.</VERS>
			<VERS vnumber="3">Khrih pen Pasian’ pilna le a thuthuk khempeuh a kitheih theih nading ahi hi.</VERS>
			<VERS vnumber="4">Kuamah in note a hong khem zawh loh nadingin hih bang thu a hong gen ka hi hi.</VERS>
			<VERS vnumber="5">Bang hang hiam cih leh note tawh ka hong omkhawm loh hangin ka lungsimin note tawh ka hong omkhawm a, Khrih na upna uh hangin kiptakin na omkhawmna uh ka theih manin ka nuam mahmah hi.</VERS>
			<VERS vnumber="6">Note hong honpa dingin Topa Khrih na sansa uh ahih mah bangin amah tawh hoihtakin kipawlin nungta un.</VERS>
			<VERS vnumber="7">Note tungah a hong kihilhsa bangin ama sungah zungthuk kha unla, ama deihna bangin nungta-in, na upna uhah khauh semsemin, lungdam takin om un.</VERS>
			<VERS vnumber="8">Khrih thu tawh a kituak lopi-in, tangthu tuanthu ahi a, huihlak a ukte’ thu siksanin ahi zongin, bangmahin a kimang lo leitung pilna tawh mite’ khemsa-in sila na suahkhak loh nadingun kingaihsun un.</VERS>
			<VERS vnumber="9">Bang hang hiam cih leh mihing hong suahna sungah Khrih in Pasian’ pianzia khempeuh a kimtakin nei a,</VERS>
			<VERS vnumber="10">Khrih tawh na kipawlna hangun nuntakna kicing na nei uh hi. Huihlak a ukte le aana neite khempeuh tungah amah a lutangpi hi lai hi.</VERS>
			<VERS vnumber="11">Amah tawh na kipawlna uh hangin mihingte in pumpi vun a at uh bang hi loin, Khrih’ vun-atna ahi mawhnopna lungsim tawh kipelhna a ngah khinta na hi uh hi.</VERS>
			<VERS vnumber="12">Note tui na kiphum uh ciangin Jesuh tawh kiphum khawmin, misite’ lak panin Khrih a thosak Pasian’ vangliatna na up manun Khrih mah tawh tuiphumna panin a thokhawm leuleu na hi uh hi.</VERS>
			<VERS vnumber="13">A beisa hunah na mawhna uh hangin kha thu tawh kisai-in misi na hi uh a, Gentail mi na hih manun Thukham nei lote na hi uh hi. Ahi zongin Khrih hangin Pasian in note hong hingsak a, i mawhna khempeuh hong maisak khinta hi.</VERS>
			<VERS vnumber="14">Eite adingin a hoih lo, i mawhna a kiciamtehna khempeuh, hong phiatsak a, tuate khempeuh singlamteh tungah kilhcipin a beisak ta hi.</VERS>
			<VERS vnumber="15">Amah in huihlak a ukte le vangliatna a nei khempeuh, singlamteh tungah zo gawp khin a, gal zote in a sal matte a kaih uh bangin mi khempeuh muhin a gualzawhna a lak hi.</VERS>
			<VERS vnumber="16">Tua ahih manin annek tuidawn, biakna pawite, Khadet pawi le Sabbath ni tawh kisai-in kuamah in ngeina zuih ding bawl kei un.</VERS>
			<VERS vnumber="17">Hihte pen mailam ah a hong piang ding nate’ lim hi lel a, ahi zongin tu-in a taktak ahi Khrih hong omta hi.</VERS>
			<VERS vnumber="18">Maang a muhna hangun a thupi diakin kingaihsunin, a kilawm lo zah dongin kiniamkhiat nading le vantung mite biak ding a hong hanthawn mite’ khemsa-in ta kei un. Tua bang mite pen amau’ ngaihsut tawmna tawh a kihisak mawk hi a,</VERS>
			<VERS vnumber="19">lutang ahi Khrih a len nawn lo uh ahi hi. Lutang ahi Khrih’ ukna tawh pumpi na khempeuh kizom dimdiam uh ahih manin pumpi in thahatna ngah a, Pasian’ deih bangin a khangto hi.</VERS>
			<VERS vnumber="20">Khrih tawh sikhawm khin na hih manun huihlak a ukte’ khut sung panin a suakta khin na hi uh hi. Tua hinapi-in, bang hangin hih leitung mite bangin gamta na hi uh hiam? Bang hangin ngeina a tuamtuamte,</VERS>
			<VERS vnumber="21">“Lawng kei un, ciam kei un, su kei un,” cihte zuihin nei na hi uh hiam?</VERS>
			<VERS vnumber="22">Hih nate pen i nek, i zat khit ciangin a mai mang hi lel a, mihingte’ bawltawm thuhilhna le ngeina hi lel hi.</VERS>
			<VERS vnumber="23">Hih bang gamtatnate pen a tungthamin i et ciangin limtakin biaknopna lungsim a piangsak ding, kiniamkhiatna a piangsak ding, pumpi ki-uk zawhna a piangsak ding tawh kibang hi. Ahi zongin a taktakin hihte khat beek in pumpi ki-uk zawhna piangsak zo lo hi.</VERS>
		</CHAPTER>
		<CHAPTER cnumber="3">
			<VERS vnumber="1">Note pen Khrih tawh a thokik khinte na hih manun, Pasian’ taklam a kumpi tokhom tungah Khrih a tutna mun vantung thute ngaihsutin nei un.</VERS>
			<VERS vnumber="2">Vantungah a om thute ngaihsutin nei unla, leitungah a om thute ngaihsutin nei kei un.</VERS>
			<VERS vnumber="3">Note a sikhin na hi uh a, note’ nuntakna pen Khrih tawh Pasian’ sungah a kiseelkhawm ahi hi.</VERS>
			<VERS vnumber="4">Note’ nuntakna taktak Khrih ahih manin amah hong kilat ciangin note zong amah tawh hong kilang khawmin amah tawh na minthang khawm ding uh hi.</VERS>
			<VERS vnumber="5">Tua ahih manin nulepa mawhna, a kilawm lo gamtatna, hukna lanna, a hoih lo lunggulhna le milim biakna nam khat ahih manin huaihamna ahi note sungah a om leitung lungsimte na sisak un.</VERS>
			<VERS vnumber="6">Ama thu a mang lo mite tungah hih bang gamtatna hangin Pasian’ hehna hong tung ding hi.</VERS>
			<VERS vnumber="7">Note pen hih bangin gamta-in a nungta ngeite na hi uh hi.</VERS>
			<VERS vnumber="8">Ahi zongin tu-in hehna, thangpaihna, muhdahna, gensiatna, kam hoih lo pauna cihte nei nawn kei un.</VERS>
			<VERS vnumber="9">Ngeina lui le gamtatna lui khempeuh a beisakkhin na hihna uh kithei-in khatlekhat tungah zuauthu kigen nawn kei unla,</VERS>
			<VERS vnumber="10">ngeina thak tawh kituakin gamta un. Eite a hong piangsak Pasian a kicing takin i theih semsem nadingin amah a sun dingin a hong thakbawl tawntung ahi hi.</VERS>
			<VERS vnumber="11">Tua ahih manin Gentail mi le Jew mi, vun-at mi le vun-at loh mi, khuapi mi le khuaneu mi, sila le sila ahi lo, cih bangin a kilamdanna om lo a, Khrih pen mi khempeuh ading hi thei a, thu khempeuh ading hi thei a, thu khempeuh ah amah bek ahi hi.</VERS>
			<VERS vnumber="12">Pasian in note hong itin, hong teelin, ama mi siangthote hikhin na hih manun note pen hehpihna nei-in, migi-in, kiniamkhiatin, dikin, na lungduai ding uh ahi hi.</VERS>
			<VERS vnumber="13">Note lakah khatlekhat a kilungkim lo na om uh ciangin khatlekhat na mawhna uh kimaisakin na kihuh ciat un. Topa in note’ mawhna hong maisak bangin note zong khatlekhat na mawhna uh na kimaisak ding uh hi.</VERS>
			<VERS vnumber="14">Hihte khempeuh banah, mi khempeuh kilem takin a hong om khawmsak thei ahi ki-itna na bulphuh un.</VERS>
			<VERS vnumber="15">Note pumkhat suakin a lungdam khawm dingin Pasian in a hong sap ahih mah bangin Khrih hong piak nopsakna in note’ lungsim hong uk ta henla, lungdamin om ta un.</VERS>
			<VERS vnumber="16">Khrih thu a cingtakin note lungsimah hong om henla, pilna tawh khatlekhat thu kihilhin na kitai un. Pasian tungah lungdam kohna-in Thuciam Lui sunga late, la thakte le biakna late na sa un.</VERS>
			<VERS vnumber="17">Na kampauna, na gamtatnate khempeuh uhah, Topa Jesuh hangin Pa Pasian tungah lungdam kohna-in Jesuh min paulamin na hih ding uh hi.</VERS>
			<VERS vnumber="18">Zite aw, Khristiante gamtat dingin a kilawm ahih mah bangin na pasalte uh thu na mang un.</VERS>
			<VERS vnumber="19">Pasalte aw, na zite uh it unla, amaute tungah ngongtat kei un.</VERS>
			<VERS vnumber="20">Tate aw, na nu na pate uh thu man tawntung ding pen na Khristian nasep uh ahi hi. Tua bang thumanna in Pasian lungdamsak hi.</VERS>
			<VERS vnumber="21">Pate aw, na tate un a thuak zawh loh zah dong dingin thuhilhin taii niloh kei un.</VERS>
			<VERS vnumber="22">Silate aw, thu khempeuh ah na leitung topa uh thu na mang un. Amau’ hong pahtak ding deihna tawh a hong muh sung bekin a hoihtatte hi kei unla, Topa na zahtakna uh hangin lungsim tak tawh gamta un.</VERS>
			<VERS vnumber="23">Mite’ nasem bangin kingaihsun loin, Pasian’ nasem bangin kingaihsun unla, na sep peuhpeuh uh lungsim takpi tawh lawpin sem un.</VERS>
			<VERS vnumber="24">Topa in note tungah thaman a hong piak ding lamtak phawk gige un. Tua bangin na sepna uhah Khrih Topa’ na a semsem na hi uh hi.</VERS>
			<VERS vnumber="25">A man loin a gamtate in ahihleh a gamtatna bangun thuak ding uh hi. Pasian in kuamah deidan loin amau’ gamtatna bang ciatin thu a khen ahi hi.</VERS>
		</CHAPTER>
		<CHAPTER cnumber="4">
			<VERS vnumber="1">Tote aw, note in zong vantungah To khat na neihna uh phawk unla, na silate uh a kilawm a kituakin bawl un.</VERS>
			<VERS vnumber="2">Lungsim takpi tawh thu ngen tawntung unla, kidawm kawmin lungdamna tawh thu ngen un.</VERS>
			<VERS vnumber="3">Mite kiangah Khrih’ thusim hilh theih nadingin Pasian in kote tungah hunpha hong piak theih nadingin thu hong ngetsak un. Ka thongkiatna pen hih thu hang mah ahi hi.</VERS>
			<VERS vnumber="4">Mite’ teltheih dingin a kitel takin ka gen theih nadingin thu hong ngetsak un.</VERS>
			<VERS vnumber="5">A pualam mite tungah a kilawm a kituakin gamta unla, hunhoih na ngah khempeuh uh na valkhongsak ngei kei un.</VERS>
			<VERS vnumber="6">Kam na pau uh ciangin mi’ zaknop, mi’ ngaihnop dingin na pau un. Tua hileh na kihopih uh mite khempeuh adingin phattuamna a nei kam a pau na hi ding uh hi.</VERS>
			<VERS vnumber="7">Topa’ nasepna-ah citakin a manpha mahmah ka naseppih uh ka sanggam uh Tikhikas in kei’ thu a kicing takin note kiangah hong gen ding hi.</VERS>
			<VERS vnumber="8">Hih lai-a kote’ omzia hong gen ciangin note’ lungsim a nop theih nadingin amah a hong paisak ka hi hi.</VERS>
			<VERS vnumber="9">Note’ khuapih mi, a citak i sanggam it pa Onesimas zong ka hong zuisak hi. Amau tegel in hih lai-a thupiang khempeuh note kiangah hong gen ding uh hi.</VERS>
			<VERS vnumber="10">Kei tawh thong a kiakhawm Aristarkhas in note hong hopih hi. Barnabas’ sanggamnu’ tapa Marka in zong hong hopih hi (amah hong pai ciangin hoihtakin na pawlbawl un, ci-a hong kigen pa ahi hi).</VERS>
			<VERS vnumber="11">Justas zong a kici zel Jesuh in zong note hong hopih hi. Vun-atna a zang Jew mi Khristian a hong suakte lak panin hih mi thumte bek, Pasian thu-ah ka naseppih lakah a hong kihel ahi hi. Ka nasepna-ah amaute in nakpitakin hong huh uh hi.</VERS>
			<VERS vnumber="12">Jesuh Khrih nasem, note’ makai Epafras in zong hong hopih hi. Pasian’ deihna bangin note nungta-in, lungsim khanghamin kiptakin na omtheih nadingun amah in thu hong ngetsak tawntung hi.</VERS>
			<VERS vnumber="13">Amah in note-a’ ding a kipan Laodisia khua le Hierapolis khua mite adingin nakpitakin na a sepna thu ka thei hi.</VERS>
			<VERS vnumber="14">I it siavuanpa Luka le Demas in zong hong hopih uh hi.</VERS>
			<VERS vnumber="15">Laodisia khua-a om i sanggamte le Nymfas le ama inn-a a kikhawm pawlpi mite na hopihsak un.</VERS>
			<VERS vnumber="16">Hih ka hong laikhak na sim khit uh ciangin Laodisia khua-a om pawlpite zong na simsak unla, Laodisia khua pawlpite kiang pan hong pai ding lai zong note in na sim hamtang un.</VERS>
			<VERS vnumber="17">Tua ciangin Arkhippas kiangah, “Pasian adingin nasepna nang tungah hong kipia pen hoihtakin na zo in,” ci-in na gen un.</VERS>
			<VERS vnumber="18">Keimah Paul’ khut mahmah tawh,Note ka hong hopih hi,cihna lai ka gelh ahi hi. Sikkhau khihna ka thuakna thu mangngilh kei un. Note khempeuh tungah Pasian’ hehpihna thupha hong tung tahen.Note ka hong hopih hi,</VERS>
		</CHAPTER>
</BIBLEBOOK>