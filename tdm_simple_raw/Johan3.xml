<BIBLEBOOK bnumber="" bname="Johan3" bsname="Joh3">
		<CHAPTER cnumber="1">
			<VERS vnumber="1">A khangham bel keimah Johan inLungsim takpi tawh ka hong it ka lawm Gaias tungah lai ka hong khak hi.</VERS>
			<VERS vnumber="2">Ka lawm it Gaias aw, nang na ci damin na vai khempeuh zong na maa pai ding hi, ci-in ka lamen hi. Kha thu tawh kisai lamsangah zong bangmah lungkhamna om lo ding hi, ci-in ka thei hi.</VERS>
			<VERS vnumber="3">Nang a mantakin a gamta na hih takpi mah bangin, i Khristian mipih hih lai-a hong pai peuhpeuh in a mantakin na nuntakna thu hong gen uh ahih manin ka nuam mahmah hi.</VERS>
			<VERS vnumber="4">Tate bangin ka hong neih mite a mantakin a gamtatna uh ka zakna hangin ka lungdamna sangin adang lungdamna lian zaw bangmah om lo hi.</VERS>
			<VERS vnumber="5">Ka hong it lawm Gaias aw, na theih ngei loh hinapi-in i Khristian mipihte lungsim takpi tawh na na huh hi.</VERS>
			<VERS vnumber="6">Amaute na limbawlna thu, hih lai-a pawlpite kiangah hong gen uh hi. I biak Pasian’ deihna tawh kituakin a khualzinna uh nuamtakin a zoptheih nadingun na huh in.</VERS>
			<VERS vnumber="7">Amaute pen Pasian’ nasem dingin a khualzin khia uh hi a, thu um lo mite tung panin bangmah huhna ngah lo uh hi.</VERS>
			<VERS vnumber="8">Tua ahih manin Pasian thuman nasepna-ah nasem khawm mite ihih theih nadingin ei Khristiante in hih bang mite i huh ding ahi hi.</VERS>
			<VERS vnumber="9">Na pawlpite kiangah lai ka gelh ngei hi. Ahi zongin na pawlpi sungah milian pen a ut Diotrefes in ka thugen hong mang nuam lo hi.</VERS>
			<VERS vnumber="10">Tua ahih manin kong pai ciangin kote hong gensiatna, zuauthu a genna le a gamtatna khempeuh ka pholak ding hi. Tua bang mi gensiatna ciang bek hi loin, i Khristian mipihte zin nangawn tungsak nuam lo a, zin a tungsak nuamte nangawn khamin, pawlpi panin hawl khiat ding hanciam lai hi.</VERS>
			<VERS vnumber="11">Ka hong it lawm Gaias aw, mihoih lote’ gamtatna zui kei inla, mihoihte’ gamtatna zui in. A gamtat hoih mite pen Pasian tawh a kipawl mi hi a, a gamtat hoih lo mite pen Pasian a thei nai lo ahi uh hi.</VERS>
			<VERS vnumber="12">Mi khempeuh in Demetrias phatkim uh a, a manin ama gamtatna mahmah in hih thu a manna hong kilangsak hi. Kote in zong ama hoihna ka thei uh a, tua ama hoihna ka gennate uh a thuman ahi hi.</VERS>
			<VERS vnumber="13">Gen ding tampi ka neih hangin lai-in gelhkhiat ding kong sawm kei zaw hi.</VERS>
			<VERS vnumber="14">Nang tawh kimu baih thei dingin kilamen ka hih manin, tuahun ciangin maitang kimu-in i kiho ding hi.</VERS>
			<VERS vnumber="15">Nangma tungah nopsakna thupha hong tung tahen. Hih lai-a om i lawmte in hong hopih uh hi. Tua lai-a om i lawmte khempeuh a milipin na hopihsak in.</VERS>
		</CHAPTER>
</BIBLEBOOK>