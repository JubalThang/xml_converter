<BIBLEBOOK bnumber="" bname="Jude" bsname="Jud">
		<CHAPTER cnumber="1">
			<VERS vnumber="1">Jesuh Khrih’ sila ka hih banah James’ nau keimah Jude in:Pasian’ sapna hangin Jesuh Khrih kepna sungah Pasian itna tawh a om mite tungah lai ka hong khak hi.</VERS>
			<VERS vnumber="2">Note khempeuh tungah hehpihna le itna thupha tampi tak hong tung tahen.</VERS>
			<VERS vnumber="3">Ka itte aw, eite in i ngahkhawm hotkhiatna thu, note kiangah gelh nuam mahmahin ka om laitakin Pasian in ama mite tungah a tawntungin a kimang dingin khatvei bek a hong piak upna thu-ah note in na nawksuak nadingun hanthotna gelh ding a kisapna thu ka phawk hi.</VERS>
			<VERS vnumber="4">Bang hang hiam cih leh Pasian’ thu a ngaihsun lo mi pawlkhat, eite lakah kuama phawk lohin hong lut sim uh a, amaute’ mawh gamtat ngamnate a seelna-un Pasian’ hehpihna thupha a lehlamin hei-in, eite in khat bek i neih i Mangpa le i Topa ahi Jesuh Khrih a nial uh hi. Hih bang mite’ gimthuak ding thu tanglai pekin Lai Siangtho in a gensa thu ahi hi.</VERS>
			<VERS vnumber="5">Note in na theihsa uh ahi ta zongin ka hong phawksak nop thu in: Topa in Egypt gam panin Israel mite hon khia khin napi-in amah a um lo mite a nung ciangin susia gawp hi.</VERS>
			<VERS vnumber="6">Amau’ aana neih huamsung bekah om loin a omna panun a pai khia vantung mite zong leinuai khuamial sungah sikkol kibulhin amau’ thu a kikhen ding Ni lianpi ngakin Pasian in a koihcip hi.</VERS>
			<VERS vnumber="7">Sodom khua le Gomorrah khua le a kiima om khuapi mite zong tua vantung mite mah bangin gamta uh a, numei tawh mawhnopna bek tham loin pasal le pasal kilunggulhna ciang dong nei uh ahih manin midangte’ etteh dingin tawntung meikuang a thuak uh hi.</VERS>
			<VERS vnumber="8">Tua mite mah bangin hih mite zong thumu-in kinei-in amau pumpi thanghuaisak uh a, Pasian’ thu nialin tunglam a om minthanna a neite a simmawhbawl uh hi.</VERS>
			<VERS vnumber="9">Vantung milian pa Mikhael nangawn tua bangin gamta ngam lo hi. Moses’ luanghawm kituhin Dawimangpa tawh a kitot laitakin Mikhael in Dawimangpa zahkona kammal zang ngam loin, “Topa in nang hong taii tahen,” ci bek hi.</VERS>
			<VERS vnumber="10">Ahi zongin hih mite in a theihtel loh uh thute simmawhbawl uh a, ganhing bangin a pianpih lungsim uh tawh gamta uh ahih manin siatna thuaklawh uh hi.</VERS>
			<VERS vnumber="11">Hih mite adingin dahhuai mahmah hi. Bang hang hiam cih leh Kain’ gamtat bangin gamta-in, sum ngaihsutna-in Balaam’ khialh bangin khial uh a, Korah’ lehdo bangin lehdo-in siatna thuak uh hi.</VERS>
			<VERS vnumber="12">Note’ annek khopna-ah zumna mel nei loin hong om gawp uh ahih manin hong siatsuah uh a, amau’ pumpi bek ngaihsun uh hi. Amaute pen cikmahin guah a zusak ngei lo, huih in a letkhiat mang meiipi, tuk hun laitak nangawnin a gah a gah lo, kizunglotin a keutum singkungte,</VERS>
			<VERS vnumber="13">a sepna uh tawh amau mah’ maizum nading a piangsak tuipi hualte le Pasian in amaute’ om nadingin leisung khuamial thukpi a koihsak tawntung, a lampial aksite tawh kibang bek uh hi.</VERS>
			<VERS vnumber="14">Tanglai pekin Adam pan khang sagihna Enok in zong hih thu mah na gen khol a, a genna-ah, “En un, Topa, a mi siangtho honpite tawh hong pai dinga,</VERS>
			<VERS vnumber="15">Pasian’ deihna bangin a gamtat lohna hang uh le kam hoih lopipi zangin Pasian a gensiatnate uh hangin Pasian’ deihna bangin a gamta lo mite tungah thu khenin mawhsakna pia ding hi,” na ci hi.</VERS>
			<VERS vnumber="16">Hih mite a tawntungin phunin khatlekhat mawhna kizong uh a, amau pumpi deihna bangun gamta-in kiphasak uh a, phattuamna a ngah theih nadingun midangte a phat uh hi.</VERS>
			<VERS vnumber="17">Ahi zongin ka itte aw, i Topa Jesuh Khrih’ sawltakte in note tungah hong gensa thute na phawk un.</VERS>
			<VERS vnumber="18">Amaute in note kiangah, “Hun nunung lam ciangin Pasian’ deihna tawh a kituak lo amau pumpi deihna zui-in note a hong simmawhbawl mi pawlkhat hong piang ding hi,” hong ci uh hi.</VERS>
			<VERS vnumber="19">Hih mite in pawl kikhenna piangsakin, amau pumpi deihna bangin gamta uh a, Kha Siangtho zong nei lo uh hi.</VERS>
			<VERS vnumber="20">Ahi zongin ka it note na hih uhleh a siangtho na upna uhah na kip semsem unla, Kha Siangtho vangliatna tawh thu na ngen un.</VERS>
			<VERS vnumber="21">I Topa Jesuh Khrih in a hong hehpihna tawh nuntak tawntungna hong piak ding na ngakkawmun Pasian’ itna sungah na kip un.</VERS>
			<VERS vnumber="22">A um taktak zo lote hehpih unla,</VERS>
			<VERS vnumber="23">meiphual sung panin dawhkhiat bangin midangte na hon khia un. Mi pawlkhatte’ mawhna-ah note zong na siatkhak loh nadingun kidop kawmna tawh na huh unla, amau’ gamtat hoih lo mawhnate na mudah un.</VERS>
			<VERS vnumber="24">Ama minthanna mai-ah paubaanna om hetloin lungdam takin a hong paipih theih nadingin note na pukkhak nading panun a hong kem,</VERS>
			<VERS vnumber="25">khat bek ahi eite a hong Hon Pasian in, tuma, tu laitak le a tawntungin, minthanna, vangliatna, uk zawhna le aana nei tawntung tahen. Amen.</VERS>
		</CHAPTER>
</BIBLEBOOK>